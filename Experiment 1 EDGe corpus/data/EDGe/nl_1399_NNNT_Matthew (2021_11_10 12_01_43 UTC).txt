dit is dat boec der gheboerten ons heren ihesu cristi davids sone abrahams zone.
 abraham wan ysaac ysaac wan jacob jacob wan judam ende sine bruedere judas wan phares ende zaram van eenre vrouwen hiete thamar phares wan esrom esrom wan aram aran wan aminadap aminadap wan naason naason wan salmon salmon wan boos van eenre vrouwen hiete raab booz wan obeth aen eenre vrouwen hiet ruth obeth wan jesse yesse wan david den coninc.
 david die coninc wan salomon aen eenre vrouwen die urias wijf was salomon wan roboam roboam wan abia abias wan aza aza wan josaphat josaphat wan joram joram wan oziam ozias wan joathan joathan wan achas achas wan ezechiam ezechias wan manasses manasses wan amon amon wan josiam josias wan jeconiam ende sine bruderen in die over vaert tot babilonien.
 ende nader aver vaert van babilonien jeconias wan salathiel salathiel wan zorobabel zorobabel wan abiud abiud wan eliachim eliachim wan azor azor wan zadoch zadoch wan achim achim wan eliud eliud wan eleaser eleaser wan mathan mathan wan jacob jacob wan joseph marien man van welker marien is gheboren ihesus die gheheyten is cristus.
 mar die gheboerte christi was aldus.
 doe maria ihesus moeder ghetruwet was joseph eer si vergaderden was si ghevonden hebbende inden lichame vanden heylighen gheest.
 joseph haer man want hi gherechtich was en woude hi se niet wroeghen mer al heymeliken laten.
 doe hi aldus dese dinghe dochte apenbaerde hem die enghel ons heren in sinen slaep ende seyde hem.
 josep david zone en ontsich di niet marien dine ghetruwede te nemen want dat in hoer gheboren is is vanden heylighen gheest.
 sy sal baren een kijnt ende sinen name saltu ihesum heyten.
 want hi sal ghesont maken sijn volk van horen sonden.
 dat is altemale ghesciet op dat vervullet worde dat daer ghesproken is vanden heer doer den prophete die seyde.
 sich een maghet sal hebben inden lichame ende sal baren een kijnt ende men sal sinen name heyten emanuel dat beduut.
 god mit ons.
 joseph stont op vanden slaep ende dede als hem die enghel des heren gheboed ende nam sine ghetruwede ende en kennede se niet tot der tijt dat si baerde hoeren irsten ghebaerne zone ende hiet sinen name ihesum.
 doe ihesus gheboren was in betlehem jude in coninc herodes daghen sich die coninghe quamen uut oestlant tot iherusalem ende vragheden.
 waer is hi die gheboren is een coninc der joden.
 wij hebben sine sterne ghesien in oestlant ende sijn ghecomen hem mit gaven aen te beden doe dat die coninc herodes hoerde wart hi versaghet of bedroevet ende al iherusalem mit hem ende vergaderde alle die princen der priesteren ende die scriben des volx ende ondersochte van hem waer cristus gheboren solde warden.
 si antworde hem.
 in betlehem jude want alsoe is bescreven vanden prophete.
 ende du betlehem lant van juda en selste die minste niet wesen in die heerscapie van juda want wyt di sal comen een hertoghe die mijn volc van israhel regieren sal.
 doe riep herodes die coninghe al heymelic tot hem ende vernam neerstelic van hem die tijt der sterren die hem luden apenbaerden ende seynde se in betlehem ende seyde.
 gaet ende vraghet vlitelic nae den kijnde ende als ghit ghevonden hebt ontbiedet mi op dat ic dan mach comen ende aenbedent oec.
 doe si den coninc hadden ghehoeret ghinghen si heen ende siet die sterne die si ghesien hadden in oestlant ghinc voer hem al tot si quamen ende ghinc staen recht boven daer dat kijnt was.
 doe se die sterne saghen worden si seer verblijt in groter vrouden ende ghinghen int huus ende vonden tkijnt mit marien sijnre moeder ende nederbueghende aenbeden si dat kijnt ende oploken hore scatte ende offerden hem gaven.
 golt wieroec ende mirre.
 ende si ontfinghen een antworde in horen slape dat si niet wederkeren en solden tot herodes ende bi enen anderen weghe sijn si weder ghekeert in hoer rike.
 doe dese coninghe heen waren apenbaerdem die enghel des heren joseph in sinen slaep ende seyde hem.
 stant up ende nemt tkijnt ende sijn moeder ende vlie in egipten ende wes daer alsoe langhe toe ic di segghen sal want het is toecomende dat herodes dat kijnt sal soeken om te doden.
 hi stont up ende nam dat kijnt ende sijn moeder des nachtes ende ghinc neder in egipten ende was al daer tot herodes starf dach op dat vervullet worde vanden heer dat ghesproken was doer den prophete die seyde.
 uut egipten heb ic minen sone gheroepen.
 doe herodes sach dat hi bedroghen was vanden coninghen wart hi harde gram ende sende ende versloech alle die kijnder die in betlehem waren ende in allen den eynden daer omtrent van tween jaren olt of daer beneden nae der tijt als hi vernomen hadde vanden coninghen.
 doe wart daer vervullet dat ghesproken is overmids den prophete jeremias die sprac.
 die stemme vele wenens ende screyens is ghehoert in rama dat is int hoghe.
 rachel wenende om hoer kijnder ende en wilde niet ghetroestet wesen want si en sijnt niet.
 doe herodes doet was verscheen die enghel ons heren joseph in sinen slaep in egipten ende seyde.
 stant up ende neemt tkijnt ende sijn moeder ende ganc int lant van israhel.
 si sijn begraven die dat leven des kijndes vervolgeden.
 hij stont up ende nam tkijnt ende sijn moeder ende quam int lant van israhel.
 doe hi hoerde dat archelaus regnerde in judea voer herodes sinen vader ontsach hi hem daer te gane.
 ende hi wert vermaent in sinen slaep ende ghinc neder int lant van galileen ende quam ende woende in eenre stat die nazareth hiet op dat vervullet worde dat overmids den prophete ghesproken is want hi sal nazarenus gheheyten werden.
 in dien daghen quam johannes baptista predikende in die woestine van judeen ende seyde.
 doet penitencie dat rike der hemele is nakende.
 dit is hi daer die prophete ysaias af ghesproken hevet.
 een stemme des roepens in die woestine.
 maect bereet den wech des heren ende maket sine toepade recht.
 johannes had een cleet van cameels haren ende een scaeps vel om sine leynden tot enen riem.
 sine spise was eenre hande cruut dat in den woesteinen wies ende wilt honich.
 doe ghinc tot hem al iherusalem ende al judea ende al dat rijc omtrent der jordanen ende worden ghedoept van hem inder jordanen ende beliede hoere sonden.
 doe sach hi dat vele pharizeen ende veel saduceen quamen tot sinen doepsel.
 dien seyde hi toe.
 slanghen gheslachte wie hevet u ghewiset te vlien vanden toecomenden toern.
 daer omme doet werdighe vrucht der penitencien ende en wilt niet segghen onder u.
 wij hebben abraham toe enen vader.
 ic segghe u dat god mechtich is van desen stenen abrahams kijndere te verweckene.
 nu is die bile aen die wortel des boems gheseet.
 alle bome die ghene guede vrucht en brenghet salmen up houwen ende in dat vuer werpen.
 ic doepe u in water in penitencien mer die nae mi toecomende is is moghender dan ic wes ghescoete ic niet werdich en ben te draghen.
 hi sal ju doepen inden heylighen gheest ende inden vuer wies wayer sal wesen in sine hant ende sal keeren sijn floer ende sal vergaderen sine tarwe in die scure ende sal dat caf verbernen in een vuer dat nummere uut gaen en sal.
 doe quam ihesus van galileen in die jordane tot johannes dat hi ghedoept soude werden van hem.
 johannes verboetet hem ende seyde.
 ich soude van di ghedoept wesen ende du comeste toe mi.
 ihesus antworde ende seyde.
 laet dit nu sijn aldus behoert ons alle gherechticheyt te vervullen.
 doe liet hiene.
 doe ihesus ghedoept was clam hi te hant op vanden water ende die hemele worden op ghedaen ende hi sach den gheest gods neder comen als een duve ende quam up hem ende daer was een stemme vanden hemel ghehoert.
 dit is mijn vercoren sone daer ic mi wael in behaghede.
 doe wart ihesus gheleyt inder woesteinen vanden gheeste dat hi temptiert soude werden vanden duvele.
 ende doe hi ghevastet hadde xl daghe ende xl nachte daer nae hongherde hem.
 doe quam die temptiere of die aenvechter tot hem ende seyde.
 of du die godes sone biste soe sech dat dese steen broet werden.
 hi antworde hem ende seyde.
 het is ghescreven.
 niet allene inden brode en levet die mensche mer in allen worde dat daer gaet uut den monde gods.
 doe nam hem die viant up in die heylighe stat ende setten op een verheven stat inden temple ende seyde hem.
 bistu die sone gods soe laete di van achter hier neder het is ghescreven dat hi sinen enghelen hevet gheboden van di.
 in horen handen sullen si di vueren op dattu licht dinen voet niet en stoetste aenden stene.
 doe antworde hi anderwerf.
 du en salste niet temptieren dinen heer dinen god.
 noch voerden hem die viant in enen seer hoghen berch ende toende hem alle die rike der werlt ende hoer glorie ende seyde hem.
 alle dit sal ic di gheven eest dattu neder valste ende aenbedeste mi.
 doe antworde hem ihesus.
 ganc sathanas.
 het is ghescreven.
 dinen heer dinen god saltu aenbeden ende hem alleen dienen.
 doe liet hem die duvel ende die enghelen quamen ende dienden hem.
 doe ihesus hoerde dat johannes ghevanghen was ghinc hi en wech in galileen ende liet die stat van nazaret ende quam ende woende in capharnaum bider zee inden eende van zabulon ende neptalim op dat vervullet worde dat die prophete ysayas ghesproken hevet.
 tlant van zabulon ende tlant van neptalim die wech der zee over die jordane van galileen dat volc der heydenen dat sat in duusternissen sach een groet licht ende die saten int rike des scems des dodes een groet licht is hem op gheboren.
 daer na began ihesus te prediken ende te segghen.
 doet penitencie ende dat rike der hemele sal ju naken.
 ihesus wanderde bider zee van galileen.
 daer sach hi twe bruederen.
 symon die gheheyten is peter ende andreas sinen brueder uut werpen hoer nette in die zee want si waren visschers.
 ende hi seyde hem.
 coemt volghet mi ic sal u maken visschers der menschen.
 doe lieten si rechte voert hoer nette ende volgheden hem.
 doe ghinc hi van daer daer hi sach twe ander brueders.
 jacobe zebedeus zone ende johannes sinen brueder buetende hoer netten in den scepe mit zebedeus horen vader ende riepse.
 rechte voert lieten si hoer nette ende horen vader ende volgheden hem.
 ende ihesus ghinc in galileen al omme lerende in hoer synagogen ende predicte dat ewangelium des rikes ende maecte alle quale ende siecte inden volke ghesont.
 ende ene niwe gheruchte ghinc van hem over al sirien ende si brochten voer hem alle die onghesont waren van manigherhande quale ende mit pinen begrepen ende die vanden viande beseten waren ende die nae der manen loep cranc waren ende die verghichticht waren ende hi makede se alle ghesont.
 ende vole scaren van galileen vanden tien steden van iherusalem van judea ende van over die jordane volgheden hem alle nae.
 doe ihesus die scaren sach clam hi op inden berch ende doe hi was gheseten quamen sine jongheren toe hem.
 ende hi dede op sinen mont ende hi leerdese ende seyde.
 salich sijn die arme van gheeste want dat rike der hemelen is hoer.
 salich sijn die sachtmoedighen want si sollen die eerde besitten.
 salich sijn die weynen want si sullen ghetroest werden.
 salich sijn dien honghert ende dorst nae der gherechticheyt want si sullen ghesaed werden.
 salich sijn die ontfarmhertighen want si sullen ontfarmherticheyt vinden.
 salich sijn se die reyne van herten sijn want sie sullen gode sien.
 salich sijn sie die vredsom sijn want si sullen kijnder godes gheheyten werden.
 salich sijn die persecucie liden om die gherechticheyt want dat rike der hemele is hoer.
 salich sijt ghi als u die menschen vermaledien ende vervolghen ende segghen alle quaet teghen u lieghende om mi.
 vervrouwet u ende verblijt u want u loen is overvlodich inden hemel.
 aldus hebben se die propheten vervolghet die voer u waren.
 ghi sijt dat sout der eerden ende of dat sout te niet verderft waer in sal ment souten.
 dan en doeghet voertmeer niet dan uut te werpen ende vertreden te werden vanden menschen.
 ghi sijt dat licht der werlt.
 een stat die op enen berghe staet en mach niet verborghen wesen.
 noch si en ontsteken ghene lanterne ende setten se onder een muldekijn mer op den candelaer dat allen den ghenen licht die inden huus sijnt.
 alsoe sal u licht lichten voer den menschen op dat se ju guede werke sien ende danken uwen vader mit glorien die inden hemel is.
 en waent niet dat ic yet ghecomen bin om die wit of om die propheten te breken.
 ic en been niet ghecomen om te verminderen mer te vervullen.
 voer waer seg ic u.
 tot dat hemel ende eerde vergaet en sal dat minste pontekin of een screpelken vander ee niet achter bliven alle dinghen en sullen ghescien.
 hier om soe wie een van desen minsten gheboden breket ende alsoe die lude leert die sal die minste heyten in dat rike der hemelen mer wie alsoe doet ende leert sal groet gheheyten werden inden rike der hemelen.
 ic segghe u.
 et en si dat uwe rechtverdicheyt meer overvloyet dan der scriben ende der pharizeen ghi en solt niet gaen in dat rike der hemelen.
 ghi hebt ghehoert dat den ouden gheseyt is.
 du en salt niet doden soe wie verslaet die is sculdich des ordels.
 ic seg u.
 soe wie hem vertoernt op sinen brueder die is sculdich des ordels.
 soe wie sinen brueder toe sprect.
 racha dat is een wort van onwerde die is sculdich des rades.
 soe wie dat seyt.
 sot die sal sculdich wesen des vuers der hellen.
 ist dattu dijn offer brengheste tot den altaer ende du daer wordste ghedenken dat dijn brueder yet heeft yeghens di laet daer dijn offerhande voer den altaer ende ganc ende maec vrede mit dinen brueder ende dan soe come ende brenghe dine offerhande.
 wees over een draghende mit dinen weder zake sonder beyden alstu mit hem bist inden weghe op dat di dijn weder zake den rechter niet over en levere ende die rechter di dan overgheve sinen dienres ende dan gheworpen wordes in den kerkenaer.
 ic segghe di voer waer dattu daer niet uut en salste gaen eer du den leesten vierlinc vergolden hebste.
 ghi hebt ghehoert dat den olden gheseghet is.
 en bedrivet gheen oncuuscheyt.
 ic segghe ju.
 soe wie een wijf aen siet die te begheren die hevet overspel bedreven altehant in sinen herten.
 ist dat dijn rechter oghe di scandalizeert steket uut ende warpet van u.
 het is beter dat van dinen leden een bederve dan alle dijn lichame gheworpen werde in die helle.
 ende ist dat dijn rechterhant di scandaliziert snijtse af ende werpse van dij want het is di beter dat een van dinen leden bederve dan dat alle dijn lichame gheworpen worde in die helle.
 het is oec gheseyt.
 soe wie sijn wijf laet die sal hoer overgheven bescreven die zaken des ghesceydes.
 ich segghe ju.
 soe wie sijn wijf laet dan alleen om overspeels wille die doet se sondighen ende soe wie se nemet die doet overspeel.
 noch hebdi ghehoert dat den olden gheseghet is.
 du en salte niet versweren du salte dine ede den here gheven.
 ic segghe u.
 men en sal te male niet sweren noch bi den hemel want het is een setel godes noch bider eerden want het is een voetscemel sijnre voet noch bi iherusalem want si is eens groten coninghes stat noch du en salst oec niet sweren bi dinen hoefde want du en mogheste een haer niet zwart maken noch wit.
 laet alle uwe worde wesen.
 ja het is ja het is neen neen.
 wat dat hier boven gaet dat is van quaden halven.
 ghi hebt ghehoert dat den olden gheseghet is.
 oghe om oghe tant om tant.
 mer ich segghe u niet weder te staen den quaden.
 ist dat di yemant slaet aen dien recht kinnebac bied hem die ander ende den ghenen die mit di kiven wil int ghedinghe ende dinen roc nemen laet hem oec dinen mantel ende soe wie di dwinghet mit hem te gaen dusent voetstappen ganc mit hem twedusent daer toe.
 die di biddet ghif hem ende die yet van di lenen wil en keer di niet daer af.
 ghi hebt ghehoert dat het gheseyt is den olden.
 minne dinen naesten ende haet dinen viant.
 ic segghe u.
 minnet uwe viande ende doet hem guet die u haten ende biddet voer die ghene die u persecucie ende last doen op dat ghi uwes vaders kijnder sijt die inden hemel is die sine sonne laet schinen op die guede ende op die quaden ende reghenen doet op die gherechtighen ende op die ongherechtigen.
 ist dat ghi minnet die u minnen wat loen suldi daer af hebben.
 en doen dat die publicane niet.
 ende of ghi alleen uwen brueder gruetet wat doet ghi meer.
 en doen dat oec die heyden niet.
 hier om weset volmaect als u hemelsche vader volmaect is.
 hoedet u dat ghi uwe rechtverdicheyt niet en doet voer den menschen dat ghi van hem yet ghesien wert want alsoe en soude ghies gheen loen hebben bi uwen vader die inden hemel is.
 wanneer du aelmissen doeste en wil niet mit basunen blasen voer di als die ypocriten doen in synagogen ende in steghen op dat si gheeert werden vanden menschen.
 ic segghe voerwaer si hebben hoer loen ontfanghen.
 wanneer du aelmissen doeste en laet dijnre luchterhant niet weten wat dine rechterhant doet op dat dijn aelmisse si int verborghen ende dijn vader diet siet int verborghen die salt di lonen.
 ende wanneer ghi bedet en sijt niet droevich als die ypocriten die minnen hoer ghebede te doen staende inden synagoghen ende inden hoeken vanden straten op dat se ghesien warden vanden menschen.
 ic segghe u voerwaer si hebben hoer loen ontfanghen.
 wanneer du biddes ganc in dijn camer ende sluet toe dijn doer ende bidde dinen vader int verborghen ende dijn vader die dat siet int heymelic salt di lonen.
 als ghi bedet en wilt niet vole spreken als die etnici doen.
 si wanen ummer in horen voel spreken ghehoert te werden.
 en weset ghi hem niet ghelijc want uwe vader weet wael wat u noet is al eer ghi hem biddet.
 aldus suldi bidden.
 vader onse du bist inden hemelen gheheylighet sij dijn name toecomen moet dijn rike dijn wille ghescie inder eerden als inden hemel.
 ghif ons huden onse daghelikes broet ende verghif ons onse scolt als wij den ghenen doen die onse schuldenaers sijn ende en laet ons niet leyden in becoringhen mer verloesse ons van allen quaden.
 amen.
 dat moet waer wesen.
 ist dat ghi den menschen hoer scholt verghevet u hemelsche vader sal u uwe scolt vergheven.
 ist dat ghi den luden niet en verghevet noch uwe vader en sal u uwe sonden niet vergheven.
 wanneer ghi vastet en wilt niet als die ypocriten droevich werden.
 sij vermaken hoer aensichte op dat si den menschen schinen vastende.
 ic segghe u voer waer.
 si hebben hoer loen ontfanghen.
 wanneer du vastes dan salve dine hoeft ende wassche dijn aensicht dattu den luden niet en schineste vastende mer dinen vader die int heymelic is ende dijn vader die dit siet int heymelic die salt di lonen.
 ende en wilt uwen scat inder eerden niet vergaderen daer hem die scimmel ende die motten verteren ende daer hem die dieve uut graven ende stelen.
 vergadert uwen scat in den hemel daer hem die roest noch die motten niet en verteren ende die dieve niet op en graven noch en stelen.
 want waer dijn scat is daer is dijn herte.
 dijn oghe is een lanterne dijns lichames.
 ist dat dijn oghe eenvoudich wert alle dijn licham sal licht wesen.
 ist dat dijn oghe scalc is alle dijn lichame sal duuster wesen.
 of dan dat licht dat in di is duusternisse sijn hoe groet sullen dan die duusternisse wesen.
 niemen en mach tween heren dienen of hi en sal den enen haten of den anderen minnen of den enen lieden of den anderen versmaeden.
 ghi en moghet gode niet dienen ende den scat.
 daer om segghe ic u.
 en wilt niet sorchvoldich wesen in uwer zielen wat ghi eten sult noch in uwen lichame wat ghi aen trecken sult.
 is tleven niet meerre dan die spise ende is dat lichame niet meerre dan die cledinghe.
 siet aen die voghelen des hemels.
 si en sayen noch si en mayen noch si en vergaderen in die schuren ende u hemelsche vader voet sie.
 en siet ghi niet meer werdich dan die.
 wie van u denkende mach tot sijnre lengden een cubitus toe doen.
 ende waerom sidi sorchvoldich vander cledinghen.
 siet aen die lelien des ackers hoe si wassen ende noch en arbeyden noch en spinnen.
 ic segghe u dat salomon in alle sijnre glorien niet alsoe sierlic verdect en is als een van desen.
 ist dat god dat hoy dat huden is ende morghen inden oven gheworpen wert aldus vercleet voel billiker sal hijt ju doen cranc van gheloven.
 hier om en wilt niet sorchvoldich wesen segghende.
 wat sullen wij eten ende drinken of.
 waer mede sullen wij ons decken.
 alle dese dinghen soeken die heydene.
 uwe vader weet dat ghi alle deser dinghen behoevet.
 soect voer alle dinc dat rijcke gods ende sine gherechticheyt ende alle dese dinghen sullen u toegheworpen werden.
 en wilt niet sorchvoldich wesen yeghens morghen.
 die dach van morghen sal voer hem selven besorghet wesen elken daghe is sine quaetheyt ghenoech.
 oerdelt niet op dat ghi niet gheoerdelt en wert.
 en wilt niet verdoemen op dat ghi niet verdoemt en wert.
 in soe wat oerdel dat ghi enen anderen oerdelt in dien selven suldi verordelt werden ende in wat maten ghi metet sal men u weder meten.
 wat siestu een caf in dijns brueders oghe ende en siestu niet enen balc in dijns selves oghe.
 of hoe segstu dinen brueder.
 laet mi dat caf uut dinen oghe warpen ende in dijns selves oghe een balc is.
 ypocrite werp alre yerst den balc uut dinen oghe ende dan saltu siende werden dat caf uut dijns brueders oghe te warpen.
 en wilt den honden niet gheven dat gheheylicht is noch en werpet uwe margarieten niet voer die verken op dat si se niet en vertreden onder hoeren voeten ende weder om keren ende verscoren u.
 bidt ende men sal u gheven soeket ende ghi sult vinden clopt ende men sal u inlaten.
 soe wie bidt ontfanghet ende wie soeket die vindet ende den cloppende sal men in laten.
 of wie is van u enich mensche dien sijn kint om broet biddet sal hi hem enen steen gheven.
 of eyschet hie enen vische sal hie hem enen serpent gheven.
 ist dan dat ghi die quaet sijt bekeent uwen kijnderen guede ghiften te gheven voel billiker sal u vader die inden hemel is sinen bedelaers gheven goede dinghen.
 al dat ghi wilt dat u die lude doen dat selve doet hem want dit is die ee ende die propheten.
 gaet in duer die enghe poerte want het is een brede poerte ende een wijt wech die gaet toe der verdoemenissen ende vole isser die daer duer ingaen.
 hoe enghe is die poerte ende hoe nauwe is die wech die daer leydet toe den leven ende luttel ysser die hem vinden.
 wacht u vanden valschen propheten die tot u comen in clederen der scapen mer van binnen sijn sie gripende volve.
 aen horen vruchten suldise bekennen.
 plucken si vanden doerne druven of vanden dijstel vighen.
 alsoe brenghet elc guet boem guede vrucht ende die quade boem maket quade vruchten.
 een guet boem en mach gheen quade vrucht maken noch een quaet boem guede vrucht maken.
 alle boem die ghene guede vrucht en maket dien sal men op houwen ende int vuer werpen.
 hier om van horen vruchten soldise bekennen.
 niet en sullen si alle int rike der hemele gaen die mi heer heer toe segghen mer die den wille mijns vaders doet die inden hemel is hie sal gaen int rike der hemele.
 voel salre segghen in dien daghen.
 heer heer en hebben wij in dinen namen niet propheteert ende in dine name die viande uut gheworpen ende in dinen name vole miraculen ghewrocht.
 ende dan sal ic hem belien.
 nie en keende ic u scheydet van mi die boesheyt werket.
 elc mensche die dese mine woert hoert ende waert hi sal ghelijc werden enen wisen man die sijn huus tymmerden op enen steen ende die reghen viel ende die vloeden quamen ende die wijnde wayden ende stormden in dat huus ende het en viel niet neder want sijn fondament stont op enen vasten steen.
 ende eelc mensche die dese mine woerde hoert ende niet en doet is ghelijc enen sotten man die sijn huus tymmerde op dat sant ende die reghen viel ende die vloede quamen ende die wijnde wayden ende die storme quamen op dat hues ende het viel ende sijn val was groet.
 ende het ghesciede doe ihesus desen worden eende gaf dat hem die scaren verwonderden van sijnre leringen want hi leerde se als een die macht hebbende was ende niet als hoer scriben ende phariseen.
 doe ihesus nederclam vanden berghe volgden hem vole scharen ende sich een melaets mensche quam ende aenbeden hem ende seyde.
 heer of du wilts du moghest mi ghesont maken.
 ende ihesus reykede uut sijn hant ende ruerdene ende seyde.
 ic wil wes ghesont.
 ende rechtevoert was sine melaetsheyt ghesuvert.
 ende ihesus seyde.
 sich dattu dat nyemant en segheste mer ganc ende vertoech di den priester ende brenghe die offerhande die moyses gheboed hem in enen ghetughe.
 doe ihesus in capharnaum ghinc quam toe hem centurio ende bad ende seyde.
 heer mijn kijnt leghet verghichticht inden huus ende wert quale ghequellet.
 ende ihesus seyde hem.
 ich sal comen ende maekene ghesont.
 ende centurio antworde hem.
 heer ic en beens niet waerdich dattu ingaest onder mijn dac mer sech alleen mitten woerde ende mijn kijnt sal ghesont werden.
 want ic been een mensche onder ander lude moghentheyt gheseet hebbende ridders onder mi ende ic segghe desen.
 ganc ende hi gaet ende enen anderen.
 coem ende hi coemt ende minen knecht.
 doe dat ende hi doet dat.
 ihesus hoerdet ende verwonderde hem ende seyde dien die hem volchden.
 ic segghe u voer waer alsoe groet ghelove en heb ic in israhel niet ghevonden.
 ich segghe u datter veel van oesten ende van weesten sullen comen ende sullen neder sitten eten mit abraham ysaac ende jacob int rike der hemele.
 die kijnder des rikes sullen uut gheworpen werden in die uterste duusternise daer sal wesen weninghe ende knersinghe van tanden.
 ende ihesus seyde tot centurio.
 ganc ende alsoe du gheloveste ghescie di.
 ende dat kijnt is ghesont in diere uren.
 ende doe ihesus quam in peters hues sach hi sijn swagher ligghende ende den saghe hebbende ende ruerde hoer hant ende die saghe ghinc van oer ende si stont op ende diende hem.
 doet avont was brochten sier hem vele voer die beseten waren ende hi warp die gheeste uut inden worden ende alle die ziec waren maecte hi ghesont op dat vervullet worde dat ysayas die prophete sprac.
 hi hevet onse crancheyt ghenomen ende onse siecheyde ghedraghen.
 ihesus sach vele scaren um hem ende gheboet overt mer te varen.
 doe quam tot hem een scribe ende seyde.
 meyster ic sal di volghen waer du heen gaeste.
 ende ihesus antworde hem.
 die vossen hebben hoer hole ende die voghel des hemels hoer neesten mer die sone des menschen en hevet niet daer hi sine hoeft op neyghe.
 een ander van sinen jongheren seyde hem oec.
 heer laet mi ierst gaen ende graven minen vader.
 ihesus antworde hem.
 volch mi ende laet die doden hoer doden graven.
 ihesus clam in een scipkijn ende sine jongheren volgheden hem.
 ende daer stont een groet storm op inder zee dat dat schipkijn binae ondert water ghinc ende hi sliep.
 doe quamen toe hem sine jongheren ende weckeden hem ende seyden.
 heer behout ons wij bederven.
 ende hi seyde hem toe.
 wat sidi vervaert cleyn van gheloven.
 doe stont hi op ende gheboet den wijnde ende der zee ende daer wart een groet ghesaetheyt.
 ende die lude verwonderden hem ende spraken.
 hoedanich is dese want die wijnde ende die zee sijn hem ghehoersam.
 ende doe hi quam over dat meer int rijc der gerassenen quamen hem te ghemoete twe beseten menschen uut den grave comende die zeer wreet waren dat nyemen bi dien weghe wanderen en mochte ende riepen.
 sone gods wat is des ons of dij.
 du bist ghecomen ons eer tijt te quellen.
 niet verre van dan ghinghen te weyden een groet cudde van verken ende die viande baden hem ende seyden.
 werpstu ons uut soe seynde ons in die verken.
 ihesus seyde hem.
 gaet henen.
 ende si ghinghen uyt ende ghinghen hin in die verken ende alle dat cudde ghinc mit eenre haest in dat meer ende verdronken int water.
 die heerden vloen ende quamen in die stat ende boetscapten dit al van dien die beseten waren.
 ende al die stat ghinc uut ihesum toe ghemoete ende doe sij hem saghen baden si hem dat hi uut hoeren lande ghinghe.
 ende ihesus clam in een schipkijn ende voer over dat meer ende quam in sijn stat.
 doe brochten si hem enen verghichten menschen liggende in een bedde.
 ihesus sach hoer ghelove ende seyde den verghichtighen.
 sone gheloef ende dine sonden werden di vergheven.
 ende sommighe vanden scriben spraken onder hem.
 dese spreket blasphemie.
 ende doe ihesus hoer ghedachte sach seyde hi hem.
 waer toe dencket ghi quaet in uwen herten.
 wat is lichter te segghen.
 di werden dijn sonden vergheven of te segghen.
 stant op ende wander.
 op dat ghi weet dat die sone des menschen macht hevet inder eerden sonde te vergheven soe sprac hi den verghichtighen menschen toe.
 stant op buer op dijn bedde ende ganc in dijn huus.
 ende hi stont op ende ghinc henen in sijn huus.
 die scharen saghent ende vreesden ende dancten gode mit vrouden die alsulke macht den menschen gaf.
 ende doe ihesus van dan ghinc sach hi enen menschen in die tolne sitten die matheus hiete ende sprac hem toe.
 volch mi nae.
 hij stont op ende volchde hem.
 ende het ghesciede doe hi ghinc sitten inden huus dat daer vele publicaen ende sondaers quamen sitten mit ihesum ende mit sinen jongheren.
 dit saghen die pharizeen ende spraken sinen jongheren toe.
 waerom eetet ju meester mitten publicanen ende mitten sondaers.
 ihesus hoerdet ende seyde.
 den ghesonden en is die meester gheen noet mer den sieken.
 gaet ende leert wat dattet is.
 ic wil ontfarmherticheyt ende niet die offerhande.
 ic en been niet ghecomen die gherechtighe te roepen mer die sonders toe penitencien.
 doe quamen johannes jongheren tot hem ende seyde.
 waerom vasten wij ende die pharizeen stadelic ende dijn jongheren en vasten niet.
 ihesus antworde hem.
 hoe moeghen des brudegoms kijnder wenen alsoe langhe als die brudegom mit hem is.
 die daghe sullen comen dat hem die brudegom af ghenomen sal werden ende dan sullen sie vasten.
 niement en settet enen lap van nywen laken in een olt cleet mer hi nemet dat daer vanden clede over lopet op dat dat een beter snede werde.
 noch si en doen oec den nyen wijn niet in oude vate anders braken die vate ende die wijn stortede uut ende die vate bederven mer den nyen wijn doen sij in nye vate ende beyde bliven si behouden.
 doe hi dese dinghe toe hem seyde quam een prince toe hem ende aenbede hem ende seyde.
 heer mijn dochter is nu doet mer coem ende lech dijn hant op hoer ende si sal leven.
 ihesus stont op ende volghede hem ende sijn jongheren mede.
 ende een wijf die twelef jaer van haerre siecten becommert had gheweest quam van achter toe hem ende ruerde die vasen van sinen clede ende sprac in hoer selven.
 ist sake dat ic sijn cleet ruer ic sal ghesont werden.
 ihesus keerde hem omme ende sach sie ende seyde.
 dochter ghetruwe dijn ghelove hevet di ghesont ghemaect.
 ende van diere uren wart dat wijf ghesont.
 ende doe ihesus quam in des princen hues ende ghesien hadde die daer weenden ende die scaren al galende onderlinghen sprac hi.
 gaet heen die deerne en is niet doet mer si slapet.
 ende sie bespotten hem.
 ende doe die schare uut was ghegaen ghinc hi inne ende namse mitter hant ende seyde.
 maghet stant op.
 ende die deerne stont op ende dese mare ghinc uut in al dat lantscap.
 doe ihesus van danne ghinc volgheden hem twe blinden al roepende nae ende seyden.
 davids soen ontfarme di onser.
 doe ihesus toe hues quam quamen die blijnden toe hem ende ihesus seyde hem toe.
 ghelove di dat ic ju dat mach doen.
 si seyden hem ommer.
 ja wij.
 doe ruerde hi hoer oghen ende seyde.
 nae uwen ghelove moet u ghescien.
 ende hoer oghen worden op ghedaen.
 ende ihesus dreyghede se ende seyde.
 siet dattet nieman en wete.
 die ghinghen uut ende maecten al dat lant te gheruchte.
 die lude ghinghen heen ende brochten hem enen stommen menschen die beseten was.
 ende doe die viant uut gheworpen was sprac die stomme.
 ende die scharen verwonderden hem ende seyden.
 nie en apenbaerde aldusdanich dinc in israhel.
 die phariseen spraken.
 inden prince der viande werpt hi die viande uut.
 ende ihesus ghinc alle die stede ende castelen umme ende leerde se in horen synagoghen predikende dat ewangelium des rijkes ende alle quale ende alle siecten makede hi ghesont.
 hi sach die scaren ende hem ontfarmede hoers want si waren vermoyet ende laghen als scape die ghenen herde en hebben.
 doe sprac hi toe sinen jongheren.
 daer is vele bouwes ende luttel werclude.
 daer om biddet den here des bouwes dat hi werclude seynde in sinen bouwe.
 doe riep hi sine twalef jongheren te gader ende gaf hem macht die bose gheesten uut te werpen ende ghesont te maken alle quale ende alle siecte.
 dit sijn der twalef apostel name.
 die ierste symon die men peter heyt ende andrieas sijn brueder jacobus zebedeus zone ende johannes sijn brueder philippus ende bartholomeus thomas ende matheus die publicaen ende jacobus alpheus sone ende thadeus symon cananeus ende judas scarioth die hem verriet.
 dese twaleve seynde die here ende gheboet hem ende seyde.
 inden weghe der heydene en suldi niet gaen noch inden steden der samaritane mer gaet liever toe den scapen die verloren sijn vanden huse van israhel.
 gaet predict ende segghet dat dat rike der hemele is ghenaket maect die zieken ghesont verwect die doden die malaetsche maket reyne werpet die viande uut.
 te vergheves hebdijt ontfanghen te vergheves gheeftet voert.
 en wilt niet besitten golt noch silver noch ghelt in uwen budelen noch staf inden weghe noch twe rocke noch ghescoete noch roede want die wercman is wardich sijnre spisen.
 in wat huse of casteele ghi ingaet vraghet wie dats daer in waerdich is ende blivet daer tot dat ghi weder uut gaet.
 als ghi in een hues gaet gruetet ende segghet.
 vrede si desen hues ende ist dats dat hues werdich is u vrede sal daer op comen ende eest des niet werdich u vrede sal weder toe u keren.
 ende soe wie u niet en ontfaet noch u leer niet en hoert gaet uut dien huus of uut dier stat ende scuddet dat pulver van uwen voeten.
 ic segghe ju voerwaer datten lande van zodoma ende van gomorra ghenadeliker wesen sal inden daghe des oerdels dan diere stat.
 siet ic seynde u alse scape in die middel der volve weest daer om wijs als die serpente ende eenvoldich als die duve.
 hoet u vanden menschen.
 si sullen u over leveren inden rade ende in hoer synagoghen sullen si u gheyselen ende tot den richters ende toe den coninghen suldi gheleyt werden om my hem ende den heydenen toe enen ghetughe.
 wanneer si u over leveren en wilt niet voer dencken wat ghi spreken sult want het sal u ghegheven werden wat ghi spreken sult in diere uren.
 ghi en sijts niet die daer spreket mer die gheest uwes vaders die in u spreket.
 die brueder sal den brueder verraden inder doet ende die vader den sone ende die kijnders sullen opstaen yeghens die ouders ende sullen se ter doet brenghen.
 ende ghi sult ghehaet wesen van allen menschen om minen name.
 soe wie dat volherdet tot inden eynde toe die sal behouden bliven.
 wanneer si u vervolghen in dese stat soe vliet in die ander.
 ic segghe u voerwaer.
 ghi en sult die stede van israhel niet voleynden eer die zone des menschen come.
 die jongher en is niet boven sinen meester noch die knecht boven sinen heer.
 het ghenoeghet den jongher dat hi si als sijn meyster ende den knecht dat hi si als sijn heer.
 hebben si den huuswert belsebuc gheheyten voel te meer sijn huesghenoeten.
 hier om en ontsiet u niet voer hem.
 daer en is niet bedect dat niet ondect en sal werden noch heymelic dat niet gheweten en sal werden.
 dat ic u segghe in duusternissen segghet dat voert inden licht ende dat ghi horet inden oren dat predict opten dake.
 ende en wilt die niet ontsien die den lichame verslaen want die ziel en moghen sie niet doden mer ontsiet billiker den ghenen die die ziele ende dat lichame verdoemen mach indie helle.
 coeptmen niet twe muschen om enen scarf.
 ende die ene van hem en vallet niet buten onsen vader op die eerde.
 alle die haere uwes hoeves sijn ghetellet.
 hier om en wilt niet ontsien.
 ghi sijt beter dan voele muschen sijn.
 soe wie dat mi beliet voer den menschen dien sal ic belien voer minen vader die inden hemel is ende wie mijns loghent voer den menschen dien sal ic versaken voer minen vader die inden hemel is.
 en waent niet dat ic been ghecomen vrede te seynden inder eerde.
 niet en bin ic ghecomen vrede te seynden mer een zwaert.
 ic been ghecomen den menschen te scheyden van sinen vader ende dat kijnt van sijnre moeder ende die snare van horen zwagher ende die viande des menschen sijn sijn huusghenoete.
 soe wie vader of moeder meer mijnt dan mi en is mijns niet werdich ende soe wie sone of dochter minnet boven mi die en is mijns niet werdich ende soe wie sijn cruce niet op en buert ende volghet mi en is mijns niet werdich.
 soe wie sijn ziel ghevonden hevet salse verliesen ende soe wie sijn ziele verloren hevet om mi die salse vinden.
 wie u ontfanghet ontfanghet oec mi ende soe wie mi ontfaet die ontfaet dien die mi ghesant hevet.
 soe wie enen prophete ontfanghet inden name eens propheten die sal des propheten loen hebben ende soe wie enen gherechtighen menschen ontfaet inden name des gherechtighen die sal dat loen des gherechtighen hebben.
 ende soe wie enen kellic koldes waters enen van desen minsten ghevet toe drinken inden name des jonghers ic segghe u voerwaer hi en sal sijn loen niet verliesen.
 ende het ghesciede doe ihesus dat eynde dat hi sinen twalef jongheren gheboed ghinc hi van dan om te leren ende te prediken in hoeren steden.
 doe johannes die inden banden lach hoerde die werken cristi seynde hi twe van sinen jongheren ende vraghede hem.
 bistuet die daer toecomende is of verbeyden wij enen anderen.
 ihesus antworde hem ende seyde.
 gaet ende boetscapt johannes weder dat ghi ghehoert ende ghesien hebt.
 die blinden sien die cropele wanderen die melaetsche werden ghereynighet die doven horen ende die doden staen op die armen werden inden ewangelie gheleert ende salich is hi die in mi niet ghescandalizeert en wert.
 doe die heen ghinghen began ihesus den scaren te segghen van johanne.
 wat sidi uutghegaen inder wuestinen te sien.
 een riet dat vanden wijnde ghejaghet wort.
 mer wat si di uut ghegaen te sien.
 enen menschen mit sachten clederen ghecleet.
 siet die mit sachten clederen ghecleet sijn sijn inder coninghe huse.
 mer wat sidi uut ghegaen te sien.
 enen prophete.
 ic segghe u dat hi meerre is dan een prophete.
 dit is hi daer af ghescreven is.
 sich ic seynde minen enghel voer dinen aensicht die dinen wech voer di bereyden sal.
 ic segghe u voerwaer.
 onder die kijnder der wive en is nieman meerre opghestaen dan johannes baptista mer die die minste is int rike der hemele is meerre dan hi.
 dat rijcke der hemele lijt ghewelt van johannes baptisten daghe toe nu toe ende die gheweelt doen die gripent.
 alle die propheten ende die ewe hebben gheprediket tot johannem toe ende wildijt oec ontfanghen.
 hie is helyas die toecomende is.
 die oren hevet te horen die hoer.
 wien sal ic dit gheslachte gheliken.
 het is ghelijc den kijnderen die inder straten sitten die horen speelghenoten toe roepen.
 wij hebben u ghesonghen ende ghi en hebt niet ghespronghen wij hebben gheweent ende ghi en hebt niet ghehantslaghet.
 johannes coemt noch etende noch drinkende ende si segghen.
 hi hevet den viant inne.
 die sone des menschen coemt etende ende drinkende ende si segghen.
 siet dit is een verslijnder ende een wijn drinker ende der publicaen ende der sonderen vrient.
 ende die wijsheyt is gherechtverdighet van horen kijnderen.
 doe began hi den steden daer vole dogheden in ghedaen waren te verwiten dat si ghene penitencie ghedaen en hadden.
 wee di corosaim.
 wee di bethsayda.
 want hadden die dogheden in tyro ende in sydone ghedane ghewest die in u ghewrocht sijn sie solden voer tijts in asschen ende in haeren clederen penitencie ghedaen hebben.
 nochtan seg ic u dat tyro ende sydone ghenadeliker wesen sal inden daghe des oerdels dan u.
 ende du capharnaum al wordestu tot den hemel verheven du salte weder neder toe der hellen dalen want hadden in sodama die doechden gheschiet die in di gheschiet sijn si hadden licht toe desen daghe toe staende ghebleven.
 nochtan segghe ic u dat den lande van zodama ghenadeliker ghescien sal dan di inden daghe des oerdels.
 indien tiden antworde ihesus ende seyde.
 vader ende heer hemels ende der eerden ic belie di dattu dese dinghen verborghen heveste den wisen ende den vroeden ende den kijnderkijns hebstu se gheapenbaert.
 alsoe vader want dat voer di aldus behaghelic was.
 alle dinc is mi ghegheven van minen vader ende niement en kennet den zone dan die vader noch den vader dan die sone ende dient die sone apenbaren wil.
 coemt toe mi alle die arbeyt ende belast sijt ende ic sal u vermaken.
 buert mijn jucke op u ende leert van mi dat ic sachmoedich bin ende oetmoedich van herten ende ghi sult uwer zielen rust vinden want mijn jucke is zuet ende mijn borden is licht.
 in dien tiden ghinc ihesus op enen sabbet over dat coern ende sinen jongheren hongherden ende begonnen die aren te plucken ende te eten.
 die pharizeen saghent ende seyden hem.
 sich dijn jongheren doen dat niet gheoerloeft is op den sabbet.
 ende hi antworde hem.
 en hebdi niet ghelesen wat david dede doe hem hongherde ende die mit hem waren.
 hoe dat hi in dat gods huus ghinc ende at dat ghewiede broet dat hem niet gheoerloeft en was te eten noch den ghenen die mit hem waren dan alleen den priesteren.
 of en hebdi niet ghelesen inder wit dat die priesters die vierte des saterdaghes breken ende des sonder sonde sijn.
 ic segghe u dat dese meer is dan die tempel.
 had ghi gheweten wat dat is.
 ic wil ontfarmherticheyt ende niet offerhande ghi en hadt die onnosele niet verordelt.
 die here is een sone des menschen ende des sabbets.
 ende doe hi van dan ghinc ghinc hi in hoer sinagoghen.
 sich daer was een mensche ende hadde een verdorde hant.
 ende si vragheden hem ende seyden oft gheoerloft ware op den sabbet ghesont te maken op dat sie hem wroeghen mochten.
 ende hi seyde toe hem.
 wie sal van u een mensche wesen die een scape hebbe ende oft des saterdaghes inden grave viel sal hi dat niet nemen ende treckent uut.
 veel billiker is een mensche beter dan een scape.
 alsoe eest oec gheoerloft opten sabbet weel te doen.
 doen seyde hi dien mensche.
 strec uut dijn hant.
 ende hi reeckede se uut ende si wart weder ghesont als die ander.
 die pharizeen ghinghen uut ende maecten enen raet jeghens hem hoe sine mochten doden.
 ihesus wiste dat ende ghinc van danne ende voele volgheden hem nae ende hi maecte se al ghesont ende hi verboet hem dat si hem niet en apenbaerden op dat vervullet worde dat ysayas die prophete sprac.
 sich mijn kijnt dat ic vercoren hebbe mijn gheminde daer mijnre zielen wael in behaghet hevet.
 ic sal minen gheest setten op hem ende hi sal boetscappen den heydenen dat oerdel.
 hi en sal niet striden noch roepen noch niemen en sal inder straten sijn stemme hoeren.
 dat ghejaghede riet en sal hi niet te breken noch dat rokende holt en sal hi niet uut doen tot dat hi uutwerpe dat oerdel tot der victorien ende in sinen name solen die heydene hapen.
 doe was hem ghebrocht een beseten mensche die blint was ende stom.
 hi makede hem ghesont dat hi sprac ende sach.
 ende alle die scaren verwonderden hem ende seyden.
 is dit niet davids sone.
 die phariseen hoerdent ende seyden.
 dese en werpt die viande niet uut dan in belsebuc den prince der viande.
 ihesus wijste hoer ghedachte ende seyde hem.
 alle rijc dat jeghens hem selven ghedeelt is dat sal verwoest werden ende alle stat of huus jeghens hem ghedeelt en sal niet staende bliven.
 ende of sathanas den sathanan uutwerpet ende in hem selven ghedeelt is hoe sal sijn rijke staende bliven.
 ende of ic in belsebuc den viande uutwerp ju kijnder in wien werpen si hem uut.
 hier om solen si u richters wesen.
 ende eest dat ic inden gheest gods die viande uut werp daer om coemt dat rijc gods in u.
 of hoe mach yemant in eens starken mans huus ghaen ende sijn vate nemen het en si dat hi ierst den starken man binde ende dan mach hie sijn huus beroven.
 die niet mit mi en is die is teghen mi ende wie niet mit mi en versament die verstroyet.
 daer om segghe ic u dat alle sonde ende blasphemie sal den menschen vergheven werden mer die gheest der blasphemien en sal niet vergheven werden.
 ende soe wie een wort sprect yeghens den sone des menschen het sal hem vergheven werden mer wie jeghens den heylighen gheest sprect een wort dat en sal hem niet vergheven werden noch in deser werlt noch inder toecomender werlt.
 maket enen gueden boem ende sine vruchten guet of maket enen quaden boem ende sine vruchten quaet vanden vruchten kennet men den boeme.
 slanghen gheslechte hoe moeghedi guet spreken want ghi sijt quaet.
 want van overvloedicheyt des herten spreket die mont.
 een guet mensche brenghet van enen gueden scat sijns herten guede dinghen voert ende een quaet mensche brenghet van enen quaden scat sijns herten quade dinghen voert.
 ic segghe u dat van elken ydelen woerden dat die menschen spreken sullen si reden gheven inden daghe des oerdels.
 uut dinen worden wordestu gherechtverdighet ende uut dinen worden worstu veroerdelt.
 doe antworden hem somighe vanden scriben ende vanden pharizeen ende seyden.
 meyster wij willen een teyken van di sien.
 hi antworde hem ende seyde.
 een quaet ende een overspelende gheslechte begheert teykene ende hem en sal gheen teyken ghegheven werden dan yonas des propheten teyken.
 alsoe als yonas was inden buuc des walvis drie daghe ende drie nacht also sal die sone des menschen drie daghe ende drie nacht wesen in dat herte der eerden.
 die manne van nynive sullen opstaen inden oerdel mit desen gheslechte ende sullen se veroerdelen want si penitencie deden om yonas predikenghe.
 ende sich hier is een meerre dan yonas.
 die coninginne van oestlant sal opstaen inden oerdel mit desen gheslechte ende sal dit gheslechte veroerdelen want si quam vanden eynden der werlt om salomons wijsheyt toe horen ende sich hier is een meerre dan salomon.
 wanneer die onreyn gheest uut den mensche gaet wandert hi in droghen steden ende sueket rueste ende en vijnts niet.
 dan seghet hi.
 ic sal weder keren in mijn hues daer ic uutghinc ende als hi coemt vijnt hijt ledich ende scoen ghemaket mit besemen vercieret.
 dan gaet hi inne ende nemet toe hem seven ander gheeste die quader sijn dan hi ende gaen in ende wonen daer.
 ende soe sijn die achterste des menschen quader dan die irste.
 alsoe sal gheschien desen quaden gheslachte.
 doe hi noch sprac totten scharen stonden sijn moeder ende sijn brueders buten ende begherden hem te spreken.
 ende een seyde toe hem.
 sich dijn moeder ende dijn bruders staen buten ende soeken di to spreken.
 ende hi antworde den ghenen die hem dit seyde.
 wie is mijn moeder ende wie sijn mijn brueders.
 ende hi reykede sijn hant uut tot sinen jongheren ende seyde.
 sich mijn moeder ende mijn brueders.
 soe wie den wille mijns vaders doet die inden hemel is dat is mijn brueder mijn zuster ende mijn moeder.
 in dien daghe ghinc ihesus uten huse ende sat bi der zee.
 ende vele scharen vergaderden tot hem alsoe dat hi in een sceepkin clam ende sat daer in ende al die scare stont in dat oever.
 ende hi seyde hem vole dinghen in ghelijckenissen.
 sich hi ghinc uut sayen die daer sayet sijn saet.
 ende als hiet sayde sommighe vielen biden weghe ende die voghel des hemels quamen ende aten dat.
 ander vielen in dat stenighe daer si niet voele eerden en hadden ende si ghinghen op die sonne verdroghetse ende si dorden want si en hadden gheen wortel.
 ander vielen onder die doerne ende die doerne wiesen te gader op ende verdructense.
 ander vielen in guede eerde ende gaven vrucht sommich hondertvout sommich tsestichfout sommich dertichfout.
 die oren hevet te horen die hoer.
 ende sijn jongheren quamen tot hem ende seyden.
 waerom sprecstu hem in ghelijckenissen.
 hij antworde hem ende seyde.
 want u is ghegheven te bekennen die verborghenheyt des rikes der hemele ende hem en eest niet ghegheven.
 soe wie wat hevet dien salmen gheven ende hi sal overvloyen.
 die niet en hevet dat hie hevet sal hem afghenomen werden.
 daer om spreke ic hem in ghelikenissen op dat die siende niet en sien ende die horende niet en hoeren noch en verstaen.
 ende in hem wort vervullet ysayas prophecie die aldus seyde.
 mitten oren suldi horen ende niet en verstaen ende siende suldi sien ende niet sien.
 dat herte van desen volke is vergrovet van vetheyden ende mitten oren hebben si zwaerliken ghehoert ende hebben hoer oren ghesloten ende si en sullen niet sien mitten oghen ende niet horen mitten oren ende mitten herten verstaen ende bekeren dat ic se ghesont make.
 juwe oghen sijn salich want si sien ende uwe oren want si horen.
 ic segghe u voerwaer dat voel propheten ende gherechtighen begherden te sien die ghi siet ende en saghens niet ende te horen die ghi hoert ende en hoerdens niet.
 daer om hoert ghi lude dese ghelijckenisse des sayers.
 eelc mensch die hoert dat woert des rikes ende niet en verstaet dan coemt die duvel ende grijpt datter ghesayet is dit is hie die biden weghe ghesayet is.
 die daer in dat stenighe ghesayet is dit is hi diet woert hoert ende rechte voert ontfanghet hi dat mit vrouden.
 hi en hevet in hem gheen wortel mer hi is tijtlic of vander tijt ende alse persecucie of tribulacie of drucke comen om dat woert dan wort hi ghescandalizeert.
 die daer ghesayet is inden doerne dit is hi die dat woert hoert ende die sorchvoldicheyt deser werlt ende des rijcdoems bedrieghelicheyt doden dat woert ende het blivet sonder vrucht.
 die daer in dat goede lant ghesayet is dit is hi die dat woert hoert ende verstaet ende het brenghet vrucht sommich hondert sommich tseestich sommich dertich.
 een ander parabel leyt hi hem voer ende seyde.
 dat rijc der hemele is ghelijc dien mensche die guet saet sayde in sinen acker.
 doe die mensche sliep quam sijn viant ende oversayde hederic in die middel van der tarwen ende ghinc heen.
 doe dat cruet des tarwen ghewassen was ende vrucht brengen soude doe was die hederic mede ghewassen.
 doe quamen des hueswerdes knechte ende seyden hem.
 heer en hebstu niet guet saet ghesayet in dinen acker.
 van wien hevet hi den hederic.
 ende hi antworde hem.
 een viants mensche hevet dat ghedaen.
 die knechte seyden.
 wiltu wij gaen ende vergaderent.
 ende hi seyde.
 neen om als ghine vergadert ghi mocht oec die tarwe mede uutplucken.
 laetse beyde wassen tot den bouwe toe ende in dier tijt sal ic den mayers segghen.
 vergadert ierst den hederic ende byntene in busschen om te verberne mer die tarwe vergadert in mijn schure.
 een ander parabel leet hi hem voer ende seyde.
 dat rijc der hemele is ghelijc den mostertsadeken dat die mensche nam ende saydet in sinen acker ende het is oec dat minste saet van allen mer wanneer dattet wasset wortet meerre dan enich warmoes ende het wort een boem dat die voghel des hemels comen ende wonen in sinen tacken of tellighe.
 een ander parabel seyde hi hem.
 dat rijc der hemele is ghelijc den deesem dat een wijf nam ende dedet in dat mele van drien saden tot dat al gheheven was.
 alle dese dinghe sprac ihesus tot den scaren in ghelikenissen ende sonder parabolen en seyde hi hem niet op dat vervullet worde dat vanden prophete ghesproken is.
 ic sal minen mont in parabolen opluken ende dat verborgen is van beghinne der werlt sal ic uut spreken.
 doe liet hi die scaren ende ghinc in hues.
 sine jongheren quamen tot hem ende seyden.
 ontbijnt ons dese parabolen vanden hederic des ackers.
 hij antworde hem ende seyde.
 diet guede saet sayde dat is die sone des menschen die werlt is die acker die kijnder des rikes sijn dat guede saet die hederic dat sijn die scalke kijnder ende die den hederic sayden dat is die viant.
 die bouwe is dat eynde der werlt die mayers dat sijn die enghelen.
 alsoe als die hederic vergadert werden ende in dat vuer verbrant alsoe salt wesen in dat eynde der werlt.
 die sone des menschen sal sijn enghelen seynden ende vergaderen alle lasteren van sinen rijcke ende die ghene die boesheyt doen ende salse seynden inden oven des vuers.
 daer sal screyenghe wesen ende knersinghe van tanden.
 dan solen die gherechtighe blincken als die sonne in hoers vader rijcke.
 die oren heeft te horen die hoer.
 een ander ghelikenisse warp hi daer toe ende seyde.
 dat rijcke der hemelen is ghelijc den scat die verborghen is inden acker.
 doe dien een mensche vant bedeecte hien ende van vrouden ghinc hi ende vercoft allet dat hi hadde ende cocht dien acker.
 ander werf is dat rijcke der hemele ghelijc enen coep man die guede margarieten sochte ende doe hi een duerbaer margarijt ghevonden hadde ghinc hi heen ende vercoft allet dat hi hadde ende cochtse.
 ander werf is dat rijcke gods ghelijc enen nette eenre seghenen die gheworpen wort inder zee ende si vergaderde van allen manieren van visschen ende doe se vol was toghen si se uter zee ende saten biden oever ende uut lasen die gueden in hoer neetten ende die quade worpen se buten.
 alsoe salt wesen int eynde der werlt.
 die enghelen solen uutgaen ende scheyden die quaden uutten middel der gherechtiger ende sullen se warpen inden oven des vuers daer sal wesen screienghe ende knerssinghe van tanden.
 hebdi alle dit verstaen.
 si antworden.
 ja wij.
 hij seyde hem.
 daer om eelc gheleert meyster inden rijcke der hemele is ghelijc den hues wert die uut sinen schat voertbrenghet dat nuwe ende dat olde.
 ende het gheschiede doe ihesus dese parabolen gheendet hadde dat hi van dan ghinc ende quam in sijn lant ende leerde se in horen synagoghen alsoe dat se hem verwonderden ende seyden.
 wan comet desen man dese wijsheit ende moghentheit.
 en is dit niet des tymmermans sone ende en hiet sijn moeder niet maria ende sine neven jacob ende joseph ende symon ende judas.
 ende en sijn sijn nichten niet mit ons.
 wan coemt desen al dit.
 ende si worden ghescandalizeert in hem.
 ihesus die seyde hem.
 gheen propheet en is sonder eer dan in sijn lant ende in sijn hues.
 ende hi en dede daer niet voel miraculen om hoers ongheloven wille.
 in dien tiden hoerde herodes tetrarcha ihesus gheruchte ende seyde tot sinen knechten.
 dit is johannes baptista hi is opverstaen vander doet ende daer om werden miracule in hem ghewrocht.
 herodes hielt johannem ende bantene ende settene inden kerker omme herodiam sijns brueder wijf want johannes hadde hem gheseyt.
 het en is di niet gheoerloft dijns bruder wijf te nemen ende die te hebben ende hi wolden doden mer hi ontsach dat volc want se hielden hem als enen propheet.
 op den dach van herodes ghebuerten speelde herodias dochter voer hem ende het behaghede hem ende daer om mit enen eede beloefde hi hoer to gheven soe wat dat si van hem bade.
 ende si was vermaent vander moeder.
 ghif mi seyde si hier in dese scotel dat hovet van johanne baptisten.
 ende die coninc is bedroevet mer om den ghesworen eet ende om die ghene die mit hem saten gheboet hi datment gave.
 ende si seynden ende onthoefden johannem ende dat hovet wart der deernen ghebrocht in die scotel ende si brochtet hoerre moeder.
 ende sijn jongheren quamen toe ende haelden sijn lichaem ende groevent ende quamen ende brochten ihesum die boetscap.
 doe dat ihesus hoerde ghinc hie van danne in een scheepkijn nederwerts in een woeste stede.
 ende doe dat die scaren hoerden volgheden se hem uut den steden te voete.
 ende hi ghinc uut ende sach een grote scare ende ontfarmden hoers ende maecte hoer sieken ghesont.
 des avons quamen sijn jongheren tot hem ende seyden.
 dese stede is woest ende die ure is voerleden.
 laet die scaren in die casteel gaen dat si hem spise copen.
 ende ihesus antworde hem.
 sie en hebbens gheen noot te gaen gheeft ghi hem teten.
 si antworden hem.
 wij en hebben hier niet dan vijf broede ende twe vissche.
 hi seyde hem.
 brenghet mi die hier.
 ende doe hi den scaren had gheboden te gaen sitten op dat hoy nam hi die vijf broede ende twe vissche ende sach op inden hemel ende ghebenedidese ende gaf dat broet den jongheren ende die jonghere gavent den scaren ende si aten alle ende sijn versadet ende droeghen van hem twalf corve vol relijfs.
 dat ghetal der eters was vijfdusent manne sonder wijf ende kijnder.
 ende doe rechtevoert gheboet hi sinen jongheren dat si in een sceepkijn clommen ende dat si hem voerghinghen overt meer tot dat hie den scaren oerlof ghave.
 ende hi liet die scaren ende clam in enen berch om alleen to beden.
 des avonts was hi daer alleen ende dat sceepken wert inder zee gheworpen vanden ghelven want die wijnt was hem teghen.
 ter vierder wake vander nacht quam ihesus tot hem wanderende op die zee.
 ende doe si hem saghen op die zee wanderende waren si versaghet ende seyden dattet een scemel ware ende van anxt riepen se.
 rechte voert sprac hem ihesus toe ende seyde.
 hebt betrouwen ic beent en onsiet u niet.
 petrus antworde hem ende seyde.
 heer bistuet soe ghebiedt dat ic tot di come over dat water.
 ende hi seyde.
 coem.
 petrus clam neder uut den sceepkijn ende wanderde tot ihesum over twater.
 doen hi den groten wint sach had hi vrese ende doe hi began te drenken riep hi ende seyde.
 heer beholt mi.
 ende ihesus stac sijn hant uut ende greep hem ende seyde.
 waerom twivelstu cleyn van gheloven.
 ende doe hi in dat schip gheclommen was op hielt die wijnt ende die int scheepken waren quamen ende aenbeden hem ende seyden.
 waerlic du bist die zone godes.
 ende doe si over ghevaren waren quamen si int lant van genesaret.
 ende doe die manne van diere stat hem keenden seynden si in al dat rijcke ende brochtense hem alle die ziec waren ende baden hem dat sie doch die vasen van sinen clede rueren mochten.
 ende alle die ghene die hem ruerden worden ghesont.
 doe quamen die phariseen ende die scriben van iherusalem toe hem ende spraken.
 waerom treden diene jongheren over der ouder settinghe.
 si en wasschen hoer hande niet als sij broet eten.
 hij antworde hem ende seyde.
 waerom overtred ghi tghebot gods om uwer settinghen wille.
 want god heeft ghesproken.
 eer vader ende moeder ende soe wie inen vader of sijnre moeder qualic spreect sal inder doet sterven.
 ende ghi segghet.
 soe wie sinen vader of sijnre moeder toe seyt.
 soe wat gave van mi ghesciet coemtti te baten ende en sal sijn vader noch sijn moeder niet eren ende hebt dat ghebot gods te vergheves ghemaect om uwer settinghen wille.
 ypocriten hoe weel heeft ysayas van u gheprophetiert daer hi seyde.
 dit volc eert mi mitten lippen mer hoer hert is verre van mi.
 sonder sake oefenen si mi ende leren die leringhe ende die ghebode der lude.
 ende hi riep die scharen te gader toe hem ende seyde.
 hoert ende verstaet.
 dat inden mont gaet dat en besmet den mensche niet mer dat uut den mont gaet dat besmet den mensche.
 doe quamen sijn jongheren tot hem ende seyden.
 weetstu dat die pharizeen ghescandalizeert sijn want si dat woert ghehoert hebben.
 ende hi antworde ende seyde.
 alle plantinghe die mijn hemelsche vader niet en plant sal uut gherodet werden.
 laet se si sijn blint ende leyders der blinden.
 ist dat die een blinde den anderen den wech wiset soe vallen si beyde inden grave.
 doe antworde petrus ende seyde.
 ontbijnt ons dese parabole.
 ende hi seyde hem.
 noch si di lude sonder verstant.
 versta di niet dat al datten monde ingaet inden buec gaet ende wort nederwerts ghesent mer dat uten monde comet dat is uter herten ende dat bevlect den mensche.
 uut den herten gaen quade ghedachten man slacht overspeel oncuuscheyt diefte valsche ghetughe ende blasphemie.
 dit sijn se die den mensche besmitten.
 mit onghedwagenen handen te eten en bevlect den mensche niet.
 ende ihesus ghinc van dan ende ghinc neder in die lande van tiri ende sydonis.
 ende een cananeesch wijfken quam uut dien eynden ende riep ende seyde hem.
 heer davids sone ontfarmdi mijns mijn dochter wort qualic vanden viande ghequellet.
 hi en antworde hoer niet een wort.
 doe quamen sijn jongheren toe ende baden hem ende seyden.
 laetse want si roept ons nae.
 hi antworde ende seyde.
 ic en been niet ghesent dan totten scapen des hues van israhel die verloren sijn.
 noch quam si ende aenbeden ende seyde.
 heer help mi.
 hi antworde.
 het en is niet guet der kijnder broet te nemen ende den honden te werpen.
 ende si seyde.
 heer dat is alsoe mer die cleyne hondekens eten vanden crumen die van hoere heren tafelen vallen.
 doe antworde hoer ihesus.
 o wijf groet is dijn ghelove di gheschie als du wilste.
 ende hoer dochter is in dier uren ghesont gheworden.
 ende doe ihesus van dan ghinc quam hi biden mere van galileen ende clam op enen berch ende sat daer.
 ende vole scaren quamen toe hem ende brochten mit hem stommen cropelen crancken ende vole ander.
 si worpen se voer sine voete ende hi maecte se alle ghesont alsoe dat dien scaren verwonderde doe si die stommen saghen spreken ende die cropel gaen ende die blijnde siende ende groet maecten gode van israhel.
 ihesus riep sijn jongheren te gader ende seyde.
 mi ontfarmt der scaren want si sijn nu drie daghe mit mi gheduert ende en hebben niet dat si eten ende ic en wilse niet vastende laten op dat si inden weghe niet en ontbliven.
 doe seyden hem sine jongheren.
 waen solde ons inder woesteinen alsoe voel broeds comen daer wij alsoe grote scare mede saden mochten.
 ihesus vraghede hem.
 hoe menich broet hebdi.
 si seyden.
 soven ende een luttel visschelkine.
 ende hi gheboed der scaren dat si neder saten op die eerde ende nam die soeven broede ende die vissche ende al doende sine gracie brac se ende gaf se sinen jongheren ende die jongheren gavense den volc.
 ende si aten alle ende si sijn versadet ende dat daer over liep vanden relive droeghen si soeven manden vol en wech.
 der gheenre die daer aten waren vierdusent menschen sonder kijnder ende wive.
 ende doe hi die scaren liet clam hi in een scipken ende quam int lant van maghedan.
 doe quamen toe hem die phariseen ende die saduceen ende temptierende baden si hem dat hi hem een teyken vanden hemel toeghede.
 ende hi antworde ende seyde hem.
 des avonts segdi.
 het sal claer weder werden die hemel is roet.
 ende des morghens segdi.
 het sal huden onweder werden die hemel is droeve.
 dat aensicht des hemels condi oerdelen.
 en moechdi oec niet die teyken der tijt onderscheyden.
 een quaet gheslachte ende een oncusche beghert teyken ende hem en sal gheen ghegheven werden dan yonas teyken.
 ende lietse wesen ende ghinc heen.
 ende doe sijn jongheren over dat meer quamen hadden si vergheten broet mede te nemen.
 hi seyde hem.
 siet ju ende hoet ju vanden desem der phariseen ende der saduceen.
 si dochten in hem selven ende seyden.
 wij en hebben gheen broet ghenomen.
 doe seyde tot hem luden ihesus diet wel wiste.
 wat denct ghi onder u want ghi gheen broet en hebt.
 verstaedi noch niet noch en ghedencket der vijf broede ende der vijf dusent menschen ende hoe voel manden ghi op namet noch der seven broede inden vierdusent menscen ende hoe veel manden gy op naemt.
 waerom en verstaedi niet want ic u vanden brode niet en seyde.
 hoet u vanden deesem der phariseen ende der saduceen.
 doe verstonden si dat hi niet en sprac datmen wachten soude vanden deesem des broeds mer vander leringhen der phariseen ende der saduceen.
 ihesus quam inden lande cesarie philippi ende vraghede sinen jongheren ende seyde.
 wien segghen die menschen dat des menschen sone si.
 doe seyden si.
 sommich johannem baptistam sommich elyam sommich jeremiam of een vanden propheten.
 ende ihesus seyde hem luden.
 mer wie segdi dat ic bin.
 symon peter antworde hem ende seyde hem.
 du bist cristus des levenden gods sone.
 ihesus antworde hem ende seyde.
 salich bistu symon bariona want vleysche ende bloet en heves di niet gheseyt mer mijn vader die inden hemel is.
 ende ic segdi.
 du bist petrus ende op desen steen sal ic mine keerke stichten ende die poerte der hellen en sullen gheen macht hebben daer teghen.
 ende ic sal di gheven die slotel des hemelrijcs ende soe wattu bijndeste opter erden sal ghebonden wesen inden hemel ende soe wat du ontbijnste op der eerden sal inden hemel wesen ontbonden.
 doe gheboet hi sinen jongheren dat sijt niement en seyden dat hi cristus waer.
 ende van dien voert began ihesus sinen jongheren te apenbaren dat hi toe iherusalem moeste gaen ende veel liden vanden ouden ende vanden scriben ende vanden princen der priesteren ende dat hi ghedoedt soude werden ende des dorden daghes opverstaen.
 doe nam hem petrus toe hem ende began hem te beschuldighen ende seyde.
 heer dat moet verre van di sijn dat en sal alsoe niet wesen.
 ihesus keerde hem om ende seyde toe peter.
 sathanas ghanc achter mi du bist mi een scande want du en smaecste die dinghe niet die gods sijn mer die der menschen sijn.
 doe seyde ihesus tot sinen jongheren.
 soe wie mi nae volghen wil verloghene sijn selves ende buer op sijn cruce ende volghe mi.
 soe wie sijn ziel behouden wil sal se verliesen ende soe wie sijn ziel verliest om mi die salse vinden.
 wat baet dat den mensche of hi al die werlt wonne ende hi sijnre zielen scade lede.
 of wat wissel sal die mensche over sijn ziel gheven.
 die sone des menschen sal comen in die glorie sijns vaders mit sinen enghelen ende dan sal hi gheven enen yegheliken nae sinen werken.
 ic segghe u voerwaer.
 hier isser sommich die hier staen die den doet niet smaken en sullen tot dat si den sone des menschen sien comen in sijn rike.
 ende sees daghe daer nae nam ihesus tot hem petrum jacobum ende johannem sinen bruder ende leyde se opwarts in enen hoghen berch ende wart voer hem overgheformet ende sijn aensicht blinckende als die sonne ende sijn cleder sijn wit gheworden als die snee.
 ende daer verschenen hem moyses ende helyas mit hem sprekende.
 petrus antworde ende seyde toe ihesum.
 heer ons hier is guet wesen.
 of du wilst laet ons hier drie tabernakel maken di enen moyses enen ende helyas enen.
 ende doe hi noch sprekende was sich een licht schinende claer wolke omvienc se ende een stemme sprac uten wolken.
 dit is mijn gheminde sone in wien mi wel behaghet heeft hoert hem.
 doe dit die jongheren hoerden vielen sie neder in hoer aenschijn ende vreesden hem harde zeer.
 ihesus quam toe hem ende ruerdese ende seyde hem.
 staet op ende en wilt u niet ontsien.
 doe sij hoer oghen op sloghen en saghen si niemen dan ihesum alleen.
 ende doe si neder clommen vanden berghe gheboet hem ihesus ende seyde.
 niemen en segghet dat ghi ghesien hebt tot dier tijt dat des menschen sone opverstaet vander doet.
 sine jongheren vragheden hem ende seyden.
 wat segghen die scriben dat helyas irst comen moet.
 hi antworde hem ende seyde.
 helias die sal comen ende sal al dinc wederkeren.
 ic seg u dat helyas nu ghecomen is ende si hebben in hem ghedaen allet dat si wouden ende en hebbens niet ghekent.
 alsoe sal die sone des menschen liden van hem.
 doe verstonden die jongheren dat hi hem dat van johannes baptisten gheseyt hadde.
 ende doe hi ter scaren quam ghinc tot hem een mensche ende boeghede sine knien voer hem ende seyde.
 heer ontfarm mijns kijndes want het is nader manen loep siec ende lijt seer qualic want het valt dicwil in dat vuer ende dicwil int water ende ic brocht hem dinen jongheren voer ende si en mochtens niet ghesont maken.
 ihesus antworde ende seyde.
 o onghelovich ende verkeert gheslachte hoe langhe sal ic mit u wesen hoe langhe sal ic u liden.
 brengten hier tot mi.
 ende ihesus berispeden ende van hem ghinc uut een viant ende van dier uren wart dat kijnt ghesont.
 doe quamen die jongheren al heymelic tot ihesum ende seyden.
 waer om en mochten wij dien niet uutwerpen.
 hi antworden.
 om uwer ongheloven wille.
 ic segghe u voerware ist dat ghi ghelove hebt als een mosterts sadeken ghi sult desen berch segghen.
 ganc van heen ende hi sal van dan gaen ende niet en sal u onmoghelic wesen.
 dit gheslachte der viande en wort niet uutgheworpen dan overmids bedinghe ende vasten.
 doe si in galileen wanderden seyde hem ihesus.
 die soen des menschen sal overghelevert werden in die hande der menschen ende si sullen hem doden ende des dorden daghes sal hi op staen.
 doe worden si seer bedrucket.
 ende doe si quamen tot capharnaum quamen tot petrum die den tiens ontfinghen ende seyden hem.
 u meyster en hevet den tiens niet betaelt.
 hi seyde.
 dat is oec alsoe.
 ende doe si thuus quamen was ihesus die ierste inden woerden ende seyde.
 symon wat duncket di.
 die coninghe vanden lande van wien nemen si den tiens van hoeren kijnderen of van vremden luden.
 hi antworde.
 vanden vremden.
 doe seyde hem ihesus.
 daer om sijn die kijnder vri.
 mer op dat wij se niet en scandalizeren soe ganc totter zee ende sciet enen hoec ende neme den iersten vissche die daer aen coemt ende doe open sinen mont.
 daer saltu vinden enen penninc nem dien ende gheffen voer mi ende voer di.
 in dier uren quamen die jongheren tot ihesum ende seyden.
 wie vermoetstu dat die meeste in hemelrijc is.
 doe riep ihesus een cleyn kijndekijn tot hem ende sette dat in die middel van hem ende seyde.
 ic segghe u voerwaer het en si dat ghi u bekeert ende wert als cleyne kijnderken ghi en sult niet gaen int rike der hemelen.
 soe wie hem veroetmoedicht als dit kijndeken die is die meeste int rike der hemelen ende soe wie alsulken kijndeken ontfanghet in minen name die ontfanghet mi.
 soe wie dat scandalizeert enen van desen cleynen die in mi gheloven het waer hem beter dat men enen molensteen aen sinen hals hinghe ende men verdronke in dat diepe vander zee.
 wee der werlt vanden scanden.
 het is noet datter scanden comen mer wee den menschen overmids wien dat die scande comet.
 ist dat dijn hant of dijn voet di scandalizeert snijtten af ende werpten van u.
 het is di beter dattu cranc of cropel in dat leven gaeste dan twe hande of twe voete hebbende gheworpen te werden in dat ewighe vuer.
 ende ist dat dijn oghe di scandalizeert stecket uut ende werpet vandi.
 het is di beter mit enen oghe in dat leven te gaen dan twe oghen te hebben ende gheworpen te werden in die helle des vuers.
 siets u dat ghi niet en versmaet een van desen cleynen.
 ic segghe u dat hoer enghelen altoes scouwen mijns vader aensicht die inden hemel is.
 want die sone des menschen is ghecomen te soeken ende te behouden dat verloren was.
 wat duncket u of yement hondert scape hadde ende een van die henen dwaelde soude hi niet die neghen ende neghentich inden berghe laten ende gaen zoeken dat daer ghedwaelt is.
 ende ghevallet dat hijt vijnde ic segghe u voerwaer hi sal hem daer mere op verbliden dan op die neghen ende tneghentich die niet verloren en waren.
 alsoe en eest oec niet uwes vader wille die inden hemel is dat een van desen mijnsten verloren werde.
 ist dat dijn broeder sondighet in di ganc ende berespe hem tusschen di ende hem alleen.
 hoert hi di niet soe neme daer een of twe tot di op dat in twier lude monde of in drier alle woert stae.
 ende eest dat hi di niet en hoert dan segghe dat der kerken.
 ende eest dat hi der kerken niet en hoert soe laten di wesen als enen publicaen ende een ethnicus.
 ic segghe u voerwaer dat soe wat ghi bindet opder eerden dat sal inden hemel ghebonden wesen ende soe wat ghi ontbint op der eerden dat sal ontbonden wesen inden hemel.
 noch segghe ic u eest dat si twe van u op der eerden te gader over een draghen soe van wat dinghen si bidden het sal hem gheschien van minen vader die inden hemel is.
 soe waer datter twe of drie vergadert sijn in minen name daer bin ic in die middel van hem.
 doe quam petrus tot hem ende seyde.
 heer hoe dicke sal mijn brueder in mi misdoen ende sal ict hem vergheven.
 tot soeven werven toe.
 ihesus antworde hem.
 ic en segghe di.
 niet toe soevenen toe mer tot soeven ende tsoeventich werven.
 hier om is dat rijc der hemele ghelijc ghemaect enen menschen die een coninc was die rekeninghe maken woude mit sinen knechten.
 ende doe hi began die rekeninghe te setten is hem een knecht ghebrocht die hem schuldich was xm talenten.
 ende doe hi niet en hadde waer hijt mede verghelden mochte gheboet die heer datmen hem vercochte ende sijn wijf ende sijn kijnder ende al dat hie hadde ende die scolt te betalen.
 die knecht knielde neder ende bat sinen heer ende seyde.
 hebbe doch gheduldicheyt in mi ende ic sal di al betalen.
 die heer ontfarmde dies knechts ende lieten ende scaut hem die scolt quijt.
 die selve knecht ghinc uut ende vant enen van sinen mede knechten die hem schuldich was hondert penninghe ende hi hielten ende greep hem bider kelen ende seyde.
 ghif dattu schuldich biste.
 ende die mede knecht viel neder op sine knien ende bat hem ende seyde.
 heb gheduldicheyt in mi ende ic salt di al wael gheven.
 mer hi en wolts niet doen ende deden in den karkenaer tot dat hi die scolt betaelde.
 doe dat die ander medeknechte saghen worden si seer bedruct ende quamen ende seyden horen heer al dat daer ghesciet was.
 doe riep dien sijn heer ende seyde hem.
 scalke knecht alle scolt heb ic di quijt ghelaten wantu mi badeste.
 haddet daer om niet behoerlic gheweest dijns medeknechts te ontfarmen alsoe ic dijnre ontfarmt hebbe.
 ende sijn here wart toernich ende leverdenen sinen pijnres over totter tijt toe dat hi alle die scholt betaelde.
 alsoe sal mijn hemelsche vader u doen het en si dat ghi eelc van uwen bruderen verghevet van uwen herten.
 ende het ghesciede doe ihesus dese leringhe voleende ghinc hi van galileen ende quam inden lande van judeen over die jordane.
 ende voel scaren volgheden hem ende hi maecte se al daer ghesont.
 doe quamen die phariseen tot hem ende tempteerden hem ende seyden oft den menschen gheoerloft waer sijn wijf te laten om soe wat saken dat hi wolde.
 hi antworde hem ende seyde.
 en hebdi niet ghelesen dat die den man ende dat wijf van den beghinne makede dat hi se maecte ende seyde.
 hier om sal die mensche vader ende moeder laten ende bi sinen wive bliven ende si sullen si twe in enen vleysche wesen.
 aldus en sijn si nu niet twe mer een vleysche.
 hier om dat god verenicht hevet dat en sal die mensche niet sceyden.
 si seyden hem.
 waerom gheboed moyses dan die saken des ghesceyts in scriften over te gheven ende dan die wive te laten.
 ihesus antworde hem.
 dat moyses u ghehenghede uwe wive te laten dat was overmids hardicheyt uwes herten mer vanden beghinne en wasset niet alsoe.
 ic segghe u.
 soe wie sijn wijf laet dan alleen om overspeels wille ende een ander nemet hi misdoet in oncuusheyden ende die een ghelaten nemet doet oncuuscheyt.
 doe seyden hem sine jongheren.
 is alsoe die zake soe en eest den mensche niet nut wive te nemen.
 hi seyde.
 alle en ontfanghen si dit woert niet mer dient ghegheven is.
 het sijn sommighe cuusche menschen die alsoe van hoerre moeder lichame gheboren sijn het sijn sommighe kuusche menschen die alsoe vanden menschen ghemaect sijn ende het sijn sommige kuusche menschen die hem selven ghewelt ghedaen hebben in te verminren hoer lede om dat rijc der hemelen.
 diet ontfanghen mach die ontfaet.
 doe worden hem kijnderken voer ghebrocht dat hi sijn hande daer op leyde ende bade.
 ende die jongheren verbodent hem mer ihesus seyde hem toe.
 laet die kijnderken ende en verbiedes hem niet tot mi te komen want alsulker is dat rike der hemele.
 ende doe hi hem die hant op gheleghet hadde ghinc hi van danne.
 ende doe quam daer een ende seyde.
 guede meyster wat sal ic gueds doen ende dat ewige leven hebben.
 hi seyde hem.
 wat vraghestu mi vanden guede.
 god is alleen guet.
 ist dattu wilt in dat leven ingaen soe holde die ghebode.
 doe seyde hi.
 welc.
 ihesus antworde hem.
 du en salt gheen manslacht doen du en salt gheen overspeel driven du en salt gheen diefte doen du en salt gheen valsche tuuch segghen eer dinen vader ende dijn moeder ende min dinen naesten ghelijc di selven.
 doe seyde hem die jonghelinc.
 dit heb ic alte male ghehouden wat ontbreket mi noch.
 ihesus antworde hem.
 wiltu volmaect wesen soe ganc ende vercoep al dattu hebste ende ghift den armen du salt vole scattes inden hemel hebben ende come ende volch mi nae.
 doe die jonghelinc dat wort hoerde ghinc hi al droevich henen want hi hadde voele besitlicheyden.
 doe seyde ihesus sinen jongheren.
 ic segghe u voer waer dat die rijcke swaerlic in dat rijc der hemelen gaen sal.
 ende noch seg ic u.
 het is enen kemeel lichter doer eenre naelden oghe te gaen dan enen rijken is te gaen in dat hemelrijc.
 doe dat die jongheren hoerden verwonderden si hem seer ende seyden.
 wie mach dan behouden wesen.
 ihesus sach se aen ende seyde hem.
 overmids den menschen is dat onmoghelic mer alle dinc sijn moghelic overmids gode.
 doe antworde petrus ende seyde hem.
 sich wij hebben al dinc ghelaten ende sijn di nae ghevolghet wat sal ons daer om warden.
 ihesus antworde hem.
 ic segghe u voerwaer dat ghi die mi nae ghevolghet sijt inder ander ghebuerten als die sone des menschen sal sitten op den stoel sijnre moghentheyt suldi oec sitten op die twaelf stoel ende ordelen die twaelf gheslachte van israhel.
 ende soe wie achterlaet huus of bruderen of zusteren of vader of moeder of wijf of kijnder of acker om minen naem die salt hondertfout weder ontfanghen ende dat ewighe leven besitten.
 vele der irsten sullen die leeste wesen ende die leeste die irsten.
 dat rike der hemele is ghelijc enen mensche een huuswert die des morghens vroe uut ghinc werclude te huren in sinen wijnghaert.
 doe die voerwaerde ghemaect was mitten wercluden van enen peninc des daghes seynde he se in sinen wijngaert ende ghinc weder uut omtrent die dorde ure ende sach ander lude ledich staen op der merct ende dien seyde hi.
 gaet ghi oec in minen wijngaert ende dat recht is sal ic u gheven.
 ende die ghinghen en wech.
 ander werf ghinc hi noch uut omtrent die seste ende neghende ure ende dede des ghelikes.
 omtrent die eelfte ure ghinc hi noch uut ende vant ander lude staende ende seyde hem.
 wat staedi hier alden dach ledich.
 si seyden.
 want ons niement ghehuert en hevet.
 hi seyde hem.
 gaet ghi oec in minen wijngaert.
 doet avont gheworden was seyde die heer des wijngarts sinen reyntmeyster toe.
 roep die werclude ende ghif hem loen ende begin vanden leesten toe den irsten.
 ende doe die ter elfter uren quamen ontfinghen si yeghelics enen peninck.
 doe die irste quamen worden si te rade dat si meer ontfanghen souden.
 ende si ontfinghen oec yeghelics mer enen peninck.
 ende al nemende murmurierden si yeghens den hueswert ende seyden.
 dese leeste en hebben mer een ure ghearbeyt ende du hebste hem ghelijc ons ghedaen die die bordene ghedraghen hebben inden daghe ende inder hetten.
 ende hi antworde enen van hem ende seyde.
 vrient ic en doe di gheen onrecht.
 bistu niet mit mi van enen peninck overdraghen.
 neem dat dijn is ende ganc.
 ic wil desen leesten gheven ghelijc di.
 of en eest mi niet gheoerloeft te doen dat ic wil.
 of dijn oghe is scale want ic bin guet.
 alsoe soelen die leest ierst wesen ende die yerste leeste.
 vole isser gheroepen ende luttel isser vercoren.
 ende ihesus clam op toe iherusalem ende nam heymelic bi hem sine twalf jongheren ende seyde hem.
 siet wij climmen op tot iherusalem ende des menschen soen sal overghelevert werden den princen der priesteren ende den scriben ende sollen hem verordelen totter doet ende sullen hem den heydenen overgheven te bespotten ende te gheyselen ende te crucen ende des dorden daghes sal hi opverstaen.
 doe quam zebedeus kijnder moeder mit hore kijnderen ende gruetene ende bat wat van hem.
 hi seyde tot hoer.
 wat wildi.
 si seyde hem.
 sech dat dese mijn twe kijndere moeten sitten die een tot dijnre rechterhant ende die ander tot dijnre luchterhant in dijn rijc.
 ihesus antworde ende seyde.
 ghi en weet niet wat ghi bidt.
 moechdi den kelc drinken den ic drinken sal.
 si antworden hem.
 ja wij moghen.
 hi seyde.
 minen kelc suldi drinken mer te sitten tot mijnre rechterhant of tot mijnre luchterhant dat en is mijn niet u te gheven mer den ghenen deent bereyt is van minen vader.
 ende die tien die dat hoerden worden onwerdich op die twe brueders.
 ihesus riepse tot hem ende seyde.
 weet ghi niet dat der lude princen hebben heerscappie over die hore ende die die meeste sijn hantieren die moghentheyt onder hem luden.
 alsoe en salt onder ju niet wesen mer soe wie onder u die meeste wil werden die sal u dienre wesen ende soe wie onder ju die irste wil wesen die sal u knecht wesen alsoe die sone des menschen niet ghecomen en is om ghedient te wesen mer om te dienen ende sijn ziel voer vole menschen te gheven tot eenre verlosinghen.
 doe si uut jericho ghinghen volchden hem vole scaren nae.
 ende sich twe blinden saten biden weghe die hoerden dat ihesus verbi ghinc ende riepen ende seyden.
 heer davids sone ontfarm di onser.
 mer die scaren berispedense dat si solden swighen.
 ende si riepen des te mere.
 heer davids sone ontfarme di onser.
 ihesus bleef staen ende riepse tot hem ende seyde.
 wat wildi dat ic u doe.
 si seyden.
 heer dat onse oghen op gheloken werden.
 ihesus ontfarmde hoers ende ruerde hoer oghen ende altehant saghen si ende volchden hem nae.
 ende doe hi iherusalem nakede ende tot bethfage quam totten berch van oliveten doe seynde hi twe sijnre jongheren ende seyde hem.
 gaet in dat casteel dat jeghens u is ende alte hant suldi vijnden een eselinne ghebonden ende hoer jonc mit hoer.
 ontbintse ende brencse tot mi.
 ende eest dat u yement yet seyt soe segghet dat die heer deser noet heeft ende altehant sal hi se laten.
 dat is alte male gheschiet op dat vervullet worde dat vanden propheet ghesproken is.
 sich dijn coninc comet di sachtmoedich ende sittende op een eselinne ende op hoer jonc die noyt dat jucke draghet.
 die jongheren ghinghen ende deden als hem ihesus gheboet ende brochten die eselinne ende dat jonc ende legheden hoer cleder daer op ende deden hem daer op sitten.
 vole scaren spreyden hoer cleder inden weghe sommighe ander hiewen die telghen vanden bomen ende stroyden se inden weghe.
 die scaren die voer ghinghen ende nae quamen riepen tot davids sone ende seyden.
 osanna dat is beholt ons ghebenedijt is hi die daer coemt inden name des heren beholt ons inden oversten.
 ende doe hi in iherusalem ghinc wart al die stat beruert ende seyden.
 wie is hier.
 dat volc seyde.
 hier is een propheet van nazareth uut galileen.
 ende ihesus ghinc inden tempel ende warp uten tempel alle die cochten ende vercochten ende der wisselers tafelen ende der gheenre stoelen die duven vercochten warp hi umme ende seyde hem.
 het is ghescreven.
 mijn hues sal een bedehuus heyten mer ghi hebt daer af ghemaect een mordenaers cule.
 ende doe quamen tot hem cropele ende blinde ende hi maectese ghesont.
 doe die princen der priesteren ende die scriben saghen die miraculen die hi dede ende die kijndere roepende inden tempel ende segghende daer toe.
 davids sone beholt ons.
 sijn si ghekeret in onwerden ende seyden hem.
 hoerstu wat dese segghen.
 ihesus antworde hem.
 ja ic wel.
 en hebdi niet ghelesen.
 du hebste dinen lof volmaect uten monde der kijndere ende der gheenre die meelc suken.
 ende doe liet hi die ende ghinc en wech buten der stat in betanien ende daer bleef hi ende hi leerdese vanden rike godes.
 des morghens vroe keerde hi weder in die stat ende hem hongherde ende sach enen vigheboem biden weghe ende quam tot hem ende en vant daer niet in dan alleen blade ende seyde hem.
 nummermeer en wasse vrucht van di in ewighen tiden.
 ende rechtevoert wart die verdroghet.
 die jongheren saghen dit ende verwonderden hem ende seyden.
 hoe verdroeghede hi aldus sciere.
 ihesus antworde hem ende seyde.
 ic segghe u voerwaer haddi ghelove als een seneps corne ende u niet en twivelde niet alleen en suldiet doen vanden vigheboem mer waert dat gi desen berghe seyde.
 boer op ende werp di inder zee het sal ghescien.
 ende soe wat ghi eyschet inder bedinghe ende ghelovet suldi ontfanghen.
 ende doe hi quam inden tempel quamen tot hem daer hi leerde die princen der priesteren ende die ouden des volcs ende seyden.
 in wat machten doestu dese dinghen.
 ende wie hevet di dese moghentheyt ghegheven.
 ihesus antworde hem.
 ic sal u een woert vraghen ende eest dat ghi mi dat segghet ic sal u segghen in wat machten ic dit doe.
 waen was johannes doepsel.
 vanden hemel of vanden menschen.
 ende si dachten onder hem ende seyden.
 segghen wij.
 vanden hemel hi sal ons antworden.
 waer om en gheloefdi hem dan niet.
 ende eest dat wij segghen.
 vanden menschen soe vresen wij die scaren want alle hielden si johannem als enen propheet.
 ende antworden ihesu ende seyden.
 wij en wetens niet.
 ende ihesus antworde hem.
 noch ic en segs u niet in wat machten ic dit doe.
 wat dunket u.
 een mensche hadde twe sone ende quam totten irsten ende seyde.
 sone ganc ende werc in minen wijngaert.
 die antworde.
 ic en does niet.
 daer nae rouwede hem dat ende ghinc inden wijngart.
 doe ghinc die vader tot den anderen sone ende beval hem des ghelikes.
 ende die seyde.
 here ic gae ende en ghinc niet.
 welc van hem beyden dede des vaders wille.
 si antworden.
 die irste.
 ihesus seyde hem.
 ic seg u voerwaer dat apenbaer sonders ende ghemeyne wive voer u sullen gaen in dat rike gods.
 want johannes quam tot u inden weghe der gherechticheyt ende ghi en gheloveden hem niet mer publicane ende ghemeyne wive gheloefden hem.
 ghi saghet hem mer ghi en haddes gheen berouwe dat ghi hem yet gheloefden.
 hoert een ander ghelijckenisse.
 het was een mensche een hueswert die plantede enen wijngart ende maecten daer om enen tune ende groef een perse daer in ende stichten enen toern ende verpachte den acker luden ende voer pelgrimaedse.
 doe die tijt der vruchten naecte sende hi sinen knecht toe den acker luden dat si die vruchten ontfinghen.
 die boulude vinghen die knechte ende sloeghen se ende sulken doden si ende sulke steenden si.
 anderwerf seynde hi ander knechte meer dan te voren ende dien deden si des ghelikes.
 ten leesten seynde hi sinen sone tot hem ende seyde.
 si sullen minen sone ontsien.
 doe die boulude den sone saghen spraken si onderlinghe.
 dese is die erfghename.
 coemt ende laetten ons verslaen ende dan sullen wij sijn erve hebben.
 ende si namen hem ende worpen hem uut den wijngaert ende versloeghen hem.
 wanneer die heer des wijngaerts comet wat sal hi den ackerluden doen.
 si seyden.
 die quaden sal hi qualic handelen ende sinen wijngaert anderen acker luden verpachten die hem die vrucht betalen in sinen tiden.
 ihesus seyde hem.
 en heb di niet ghelesen inder scrijfturen.
 die stene die die werclude verworpen dese is ghebrocht in dat hoeft der hoernen.
 dit is vanden heer ghesciet ende het is wonderlike in onsen oghen.
 hier om seg ic u dat dat rike gods sal van u ghenomen werden ende men salt gheven den volc die sine vrucht werken.
 ende soe wie op desen steen valt die sal te broken werden ende op wien dat hi valt dien sal hi te knussen.
 doe die princen der priesteren dese parabolen hoerden kenden si dat hijt van hem luden seyde ende si haddenen gherne ghevanghen mer si ontsaghen die scaren want si hielden hem als enen prophete.
 noch sprac hem ihesus in parabolen toe ende seyde.
 dat rijc der hemelen is ghelijc ghemaect enen mensche enen coninghe die sinen sone brulochte bereyde.
 ende hi seynde sinen knecht uut om te ropen die totter bruloften ghenoed waren ende si en wouden niet comen.
 anderwerf seynde hi ander knechte uut ende seyde.
 segghet den ghenen die ghenoed sijn.
 siet mijn marghentmale heb ic bereyt mijn ossen ende dat ander ghedierte sijn gheslaghen alle dinghe sijn bereyt coemt totter brulochten.
 ende die versuemdent ende ghinghen heen sulc in sine darp sulc ander tot sijnre neringhe.
 die ander vinghen sijn knechte ende deden hem laster ende doeden se.
 doe dit die coninc hoerde wart hi toernich ende seynde uut sijn heer ende dede die manslachters verslaen ende verbrande hoer stat.
 doe seyde hi toe sinen knechten.
 die brulochten sijn bereyt mer die ghenoedt waren en warens niet werdich.
 daer om gaet totten eynden der weghe ende soe wien ghi vindet roepet ter brulochten.
 ende sijn knechten ghinghen uut in dien weghen ende vergaderden alle die si vonden guede ende quade.
 ende die brulochten sijn vervult van die daer saten.
 die coninc ghinc in om dat hi sien woude die daer saten ende sach daer enen menschen die mit enen brulochs cleet niet ghecleet en was.
 ende hi seyde hem.
 vrient hoe bistu hier in ghecomen ende du gheen brulochs cleet en heveste.
 ende hi swech al stille.
 ende die coninc seyde den dienren.
 bijndet hem hande ende voete ende werpten in die uterste duusternissen.
 voel isser gheropen mer luttel isser vercoren.
 doe ghinghen die phariseen heen ende namen enen raet op dat si ihesum begripen mochten in sinen worden ende seynden hem hoer jongheren mit herodes knechten ende seyden.
 meyster wij weten dattu warachtich biste ende den wech gods in waerheyden leerste ende du oec niemen en achste.
 du en sieste niet aen die persoen der menschen.
 daer om seg ons wat duncti.
 ist gheoerloft den keyser tiens te gheven of en eest.
 ihesus keende hoer scalcheyde ende seyde.
 ypocriten waer om becaerdi mi.
 thoghet mi die munte des tienses.
 ende doe brochten si hem enen peninc.
 ende ihesus vraghede hem.
 wes is dit beelde ende sijn opghescrift.
 si seyden hem.
 des keysers.
 doe hiet hi hem.
 daer om ghevet den keyser dat des keysers is ende gode dat gods is.
 doe si dit hoerden verwonderden si hem ende lieten hem ende ghinghen en wech.
 in dien daghen quamen tot hem die saduceen die die verrisenis weder spraken ende vragheden hem ende seyden.
 meyster moyses hevet gheseyt soe wie stervet ende gheen kijnt en hevet dat sijn brueder dat wijf neem ende verweec sinen brueder dat saet.
 nu waren mit ons soeven brueders ende die irste nam een wijf ende starf sonder vrucht ende liet sijn wijf sinen brueder.
 alsoe dede die ander die dorde al tot den sovenden toe.
 ten leesten van hem allen starf oec dat wijf.
 inder opverstandenissen wies sal dan dat wijf wesen vanden soven brueders.
 alle hebben si se ghehadt.
 ihesus antworde ende seyde hem.
 ghi dwaelt ende en verstaet die scrifture niet noch die moghentheyt gods.
 inder verrisenissen en sullen si noch trouwen noch ghetrouwet werden mer si sullen wesen als enghelen inden hemel.
 en hebdi vander verrisenisse der doden niet ghelesen wat ghesproken is van gode die u seyde.
 ic bin abrahams god ysaacs ende jacobs god.
 god en is der doder niet mer der levender.
 ende die scaren hoerdent ende verwonderden hem in sijnre leringhe.
 doe die phariseen hoerden dat hi die saduceen hadde doen swighen vergaderden si te samen ende een van hem een leerre vander ee vragheden hem ende becaerde hem.
 meyster wat is dat groetste ghebot inder ee.
 ihesus antworde hem.
 minne dinen heer dinen god van alle dinen herten ende van al dijnre zielen ende van alle dijnre ghedachten.
 dat is tmeeste ende dat irste ghebot.
 dat ander is desen ghelijcke.
 minne dinen naesten ghelijc di selven.
 in desen tween gheboden hanghet al die ee ende die propheten.
 doe die phariseen vergadert waren vraghede hem ihesus ende seyde.
 wat dunket u van cristo.
 wies sone is hi.
 si seyden hem.
 davids.
 doe antworde hi hem.
 hoe nuemdenen dan david inden gheest heer segghende.
 die here seyde minen heer.
 sittet toe mijnre rechter siden tot dat ic dine viande setten sal een voet scemel dijnre voet.
 of hem dan david heer hiet hoe is hi dan sijn sone.
 ende niemen en mocht hem een wort antworden noch niemen en dorste hem van dien daghe meer vraghen.
 doe sprac ihesus totten scaren ende totten jongheren ende seyde.
 op moyses stoel saten die scriben ende die phariseen.
 al dat si u segghen dat holt ende doet.
 nae hoeren werken en wilt niet doen si segghent ende en doens niet.
 si binden sware bordene ende ondraghelic ende legghense op der menschen scouderen mer mit hoeren vingher en willen si se niet rueren.
 alle hoer werken doen si op dat sie ghesien moghen werden vanden menschen si maken brede vaeschen ende si maken grote somen si minnen dat vorste sitten inden tafelen ende die vorste stoelen inden synagogen ende die gruetinghe inden mercten ende vanden menschen meyster te heyten.
 en wilt ghi niet meester gheheyten wesen want een is u meyster ende ghi sijt alle brueders.
 ende wilt u ghenen vader op der eerden heyten want een is u vader die inden hemel is.
 ende en wilt niet meyster gheheyten wesen want een is u meyster dat is cristus.
 die die meeste is onder u die sal u dienre wesen.
 soe wie hem verheffet die sal vernedert werden ende soe wie hem veroetmoedicht die sal verheven werden.
 wee u scriben ende phariseen ypocriten die daer toe slutet dat rike der hemelen voer den menschen.
 ghi en gaet daer niet in noch die inganghers en laet ghi daer niet ingaen.
 we ju scriben ende phariseen ypocriten ghi verslijndet der weduen huse in uwen langhen ghebede die ghi biddet.
 daer om suldi te merre verdoemnisse ontfanghen.
 we u scriben ende phariseen ypocriten ghi umgaet die zee ende dat lant om enen heyden mit u ghelovich te maken ende als hiet ghemaect is dan maect ghine een kijnt der hellen die helft merre dan ghi.
 we ju blinden leyders ghi segghet.
 soe wie biden tempel sweret die en eest niet sculdich te houden.
 sotte ende blinden is dat golt meerre of is die tempel meerre die dat golt heylich maket.
 ende soe wie dat zwert biden oltaer dat en holt niet mer soe wie dat zwert bider offerhande die opten altaer is dat sal men houden.
 blinde wat is merre weder die offerhande of dat altaer dat die offerhande heylich maket.
 soe wie dat zweret biden altaer die swert in hem ende in al dat inden oltaer is.
 ende soe wie zweret inden tempel die zwert in hem ende in al dat daer in is.
 ende soe wie zwert biden hemel die zwert biden stole gods ende biden ghenen die daer up sit.
 we ju scriben ende phariseen ypocriten ghi verteent mente ende dille ende comijn ende hebt achterghelaten dat meeste inder wit als gherechticheyt ontfarmherticheyt ende ghelove.
 dese sijn noet dat se die mensche doe ende die ander niet achter en late.
 blinde leyders ghi cauwet l.
 cleinset een mugghe ende verslijndet enen cameel.
 we u scriben ende phariseen ypocriten ghi maket den kelic ende den nap van buten scoen van binnen sidi vol ghiricheyden ende onreynicheyden.
 blint phariseus maket ierst reyne dat inden kelc ende inden nap is op dattet dan reyn mach werden dat buten is.
 we ju scriben ende phariseen ypocriten want ghi sijt ghelijc den vercierden graven die van buten voer den menschen scoen schinen van binnen sijn si vol been van doden luden ende alre onreynicheyt.
 alsoe schijndi oec voerden menschen gherechtich mer van binnen si di vol ypocrisien ende boesheyden.
 we u scriben ende phariseen ypocriten ghi tymmert der propheten ende der gherechtigher grave ende verciert die ende segghet.
 hadden wij in onser vader daghe gheweest wij en waren niet ghesellen gheworden inder propheten bloetstortinghe ende aldus sidi u selven een ghetuuch dat ghi der gheenre kijnder sijt die die propheten verslaeghen hebben.
 ende vervullet ghi die mate uwer vader altoes.
 serpenten ende slanghen gheslechte hoe suldi ontgaen vanden oerdel der hellen.
 hier om siet ic seynde tot u propheten ende wisen ende scriben ende van dien suldi daer sullic doden ende crucen ende van hem luden sullic gheselen in uwen synagoghen ende sulse vervolghen van steden tot steden op dat op ju come al dat gherechtighe bloet dat op der eerden ghestort is van dier tijt dat abel die gherechtighe sijn bloet storte al tot zacharias barachias soens bloede toe dien ghi versloeghet tusschen den tempel ende den altaer.
 ic segghe u voerwaer.
 alle dese sonden sullen comen op dit gheslechte.
 iherusalem iherusalem du verslaeste die propheten ende steenste die tot di gheseynt sijn.
 hoe ducke begheerde ic dine kijndere te vergaderen rechte als een henne hoer kuken vergadert onder hoer vloghele ende du en woldestes niet.
 siet u hues sal woest ghelaten werden.
 ic seg u.
 ghi en sult mi voert meer niet sien tot dat ghi segghet.
 ghebenedijt is hi die daer comet inden name des heren.
 ihesus ghinc uten tempel ende sijn jongheren quamen tot hem ende toenden hem die timmeringhe des tempels.
 hi antworde hem ende seyde.
 siedi allet dit wel.
 ic segghe u voerwaer dat een steen en sal opten anderen niet bliven hi en sal ghedestrueert werden.
 doe ihesus opten berch van oliveten sat quamen sine jongheren al heymelic tot hem ende seyden.
 sech ons wanneer sal dit ghescien ende welc is dat teyken dijns toecoemstes ende des eynde der werlt.
 ihesus antworde hem ende seyde.
 siet dat ju niemen en verleyde.
 veel salre comen in minen name ende segghen.
 ic bin cristus ende sollenre vole bedrieghen.
 ghi sult stridinghe horen ende vermoedinghe der stride.
 siet dat ghi niet versaghet en wert.
 dese dinghe moeten gheschien mer noch en is dat eynde niet.
 dat volc sal oprisen jeghens dat volc ende dat een rijc jeghens dat ander ende der solen sterften wesen ende hongher ende eertbevinghe tot somighen steden.
 dit sijn alle beghinne des rouwen.
 dan sullen si ju over leveren in drucke ende in laste ende sullen u verslaen ende ghi sult van allen menschen ghehaet wesen om minen name.
 dan salre voel ghescandalizeert werden ende onderlinghe malc anderen verraden ende haten.
 ende voel valscher propheten sullen op staen ende sullender voel verleyden.
 ende wanter dan ongherechticheyt overvloedich wesen sal soe sal die minne van vole menschen vercouden.
 soe wie dat volherdet inden eynde toe die sal behouden bliven.
 ende dit ewangelium des rijcs salmen prediken in al die werlt alden volcke tot enen ghetughe ende dan sal dat eende comen.
 hier om wanneer ghi sien sult die onmenschelicheyt des mistroestes staende in dese stede daer daniel die propheet af ghesproken hevet die dit leset die sie dat hiet verstae.
 dan die inden lande van judeen sijn sien dat si vlien totten gheberchten ende die opten dake sijn en climmen niet neder om yet uut horen huus te halen ende die inden acker sijn en keren niet weder om horen roc te nemen.
 wee den barenden ende den soghenden in dien daghe.
 biddet dat ju vlucht niet en ghescie inden winter noch opten sabbet.
 dan sal meerre tribulacie wesen dan ye ghewas vanden beghin der werlt tot nu toe noch nummermeer daer na ghescien en sal.
 ende en hadden die daghe niet ghecort gheweest alle mensche en bleve niet behouden mer um die ghene die vercoren sijn sullen die daghe vercort werden.
 soe wie ju dan seghet.
 siet hier is cristus en gheloves niet.
 want der sullen upstaen valsche kersten ende valsche propheten ende sullen grote teyken ende wonder doen ja dat in dwalinghe sollen werden ghebrocht die vercoerne waert moghelic te ghescien.
 siet ic hebt u te voren gheseyt.
 ist dat si u segghen.
 hi is inder woesteinen en gaet niet uut siet hi is in heymeliker subtijlheyt en gheloves niet.
 alsoe als dat blinckende schijn vanden oesten uutgaet ende hem apenbaert al tot inden weesten alsoe sal die toecoemst des menschen soen wesen.
 soe waer dat lichame is daer sullen die aerne vergadert wesen.
 voert nader tribulacien dier daghe sal die sonne verduustert werden ende die mane en sal hoer licht niet gheven ende die sternen sullen vanden hemel vallen ende die crachte des hemels sullen beroert werden.
 ende dan sal dat teyken des menschen soens apenbaer werden inden hemel ende dan sullen alle die gheslechte der eerden wenen ende sullen des menschen sone sien comen inden wolken des hemels mit groter macht ende moghentheyden ende sal sijn eenghelen seynden mit basunen ende mit eenre groter stemmen ende dese sullen sijn uutvercoerne vergaderen vanden vier wijnden ende vanden oversten der hemelen tot den nedersten toe.
 leert dese parabole vanden vigheboom.
 alse sijn telghe noch teder sijn ende sijn blade spruten soe weetti dattet biden somer is.
 alsoe wannere ghi alle dit sien sult soe wetet dattet bi inden doeren is.
 ic segghe u voer waer dat dit gheslechte niet vergaen en sal alle dese dinghe en sullen ghescien.
 hemel ende eerde sullen vergaen mer mijn worde en sullen niet vergaen.
 van dien daghe ende ure en weet niemen noch enghele inden hemel noch die sone dan die vader alleen.
 alsoe alst was inden daghen noes alsoe sal des menschen soens toecoemst wesen.
 alsoe die lude waren in dien daghen voer die diluvie etende ende drinkende ende brulochtende ende brulocht makende tot dien daghe toe dat noe in die arke ghinc ende en wistens niet tot dat die diluvie quam ende verdrenctense alle alsoe sal des menschen soens toecoemst wesen.
 dan salre twe inden acker wesen den enen salmen op nemen ende die ander sal ghelaten werden.
 twe salre malen in een molen die ene sal op ghenomen werden ende den anderen salmen laten.
 twe in enen bedde die een sal op ghenomen werden ende den anderen salmen laten.
 hier om waket want ghi en weet niet tot wat uren u heer comen sal.
 mer weet dat wiste die hueswert tot wat uren die dief comen soude hie waecte ummer ende en liet sijn hues niet doergraven.
 hier om weest ghi bereet want ghi en weet niet tot wat uren des mensche sone toecomende is.
 wie waenstu dat een ghetrouwe knecht is ende een wijs dien sijn heer gheseet hevet boven al sijn ghesinde op dat hi dien spise gheve inder tijt.
 salich is die knecht dien die here alsoe vint doende als hi coemt.
 ic segghe ju voerwaer hi sallen setten boven alle sine guede.
 mer eest dat die scalke knecht spreect in sijnre herten.
 mijn heer merret hi en sal noch niet comen ende dan sijn mede knechte beghinnet te slaen ende etet ende drinket mitten dronkenen dies knechs heer sal comen in dien daghen als hijs niet en vermoedt ende in dier uren als hies niet en weet ende sallen deylen ende sijn dele seetten metten ypocriten.
 daer sal weninge ende knersinghe van tanden wesen.
 dan sal dat rike der hemele ghelijc wesen tien magheden die hoer lampen namen ende ghinghen den brudegom ende der bruut te ghemoete.
 vive van hem waren dwaes ende vive wise.
 mer die vive dwase en namen ghenen oly mit hem in horen lampen die wise namen olye in haren vaten mitten lampen.
 doe die brudegom merde sloemerden si alle ende sliepen.
 ter midder nacht wart een gheroep ghemaect.
 siet die brudegom comet gaet uut hem te ghemoete.
 doe stonden alle die maghede op ende bereyden hoer lampen.
 die dwase seyden toe den wisen.
 ghevet ons van uwen olye want onse lampen sijn uutghegaen.
 die wisen antworden ende seyden.
 wanter licht u ende ons niet ghenoch en waer soe gaet liever totten vercoepers ende coepter ju.
 doe si souden gaen copen quam die brudegom ende die bereyt waren ghinghen mit hem in totter brulochten ende die dore is ghesloten.
 ten leesten quamen die ander magheden ende seyden.
 heer heer doe ons op.
 ende hi antworde hem ende seyde.
 voer waer segghe ic u ic en kenne u niet.
 daer om waect want ghi en weet dach noch ure.
 want ghelijc als een mensche die pelgrimaedse voer riep sijn knechte ende leverden over sijn goet.
 den enen gaf hij vijf pont den anderen twe ende den anderen een enen iegheliken nae sijnre ontfanclicheyt ende voer rechtevoert.
 die vijf ponde ontfanghen hadde ghinc heen ende wrochte daer mede ende wan ander vijf ponde.
 des ghelikes die twe ontfanghen hadde wan twe ander.
 mer die ene ontfanghen hadde ghinc en wech ende groef dat in die erde ende verberch sijns heren ghelt.
 nae voel tijts quam die heer diere knechte ende sette rekeninghe mit hem.
 doe quam hi die vijf ponde ontfanghen hadde ende brachte vijf ander ponde ende seyde.
 heer vijf pont gavestu mi sich vijf ander heb ic boven ghewonnen.
 die here seyde dien knechte toe.
 eya guede knecht ende ghetrouwe wantu over luttel dinghe ghetrouwe gheweest hebste soe sal ic di over vele dinghen setten.
 ganc in die vroude dijns heren.
 doe quam hi die twe ponde ontfanghen hadde ende seyde.
 heer twe pont gavestu mi sich twe ander heb ic boven ghewonnen.
 sijn heer seyde hem.
 eya guede knecht ende ghetrouwe wantu over luttel dinghe ghetrouwe ghewest hebste soe sal ic di boven voel dinghen setten.
 ganc in die vroude dijns heren.
 doe quam hi die een pont ontfanghen hadde ende seyde.
 heer ic weet dattu een hart mensche biste du mayeste daer du niet en sayeste ende du vergaderste daer du niet en stroyste.
 ende ic duchtede ende ghinc en wech ende verbarch dijn pont in die eerde.
 sich du hebste dat dijn is.
 sijn heer antworde hem ende seyde.
 scalke knecht ende traghe du wiste dat ic maye daer ic niet en saye ende versamene daer ic niet en stroye.
 daer om haddi behoert mijn ghelt den wisselaers te ghevene ende als ic quame dat ic dan dat mijn ontfenghe mit overwinninghen.
 neemt van hem dat pont ende ghevet den ghenen die tien pont hevet.
 want elken die heeft dien salmen gheven ende hi sal overvloyen.
 den ghenen die niet en hevet ende dat hi scijnt te hebben salmen hem af nemen.
 ende den onnutten knecht werpet in die uterste duusternisse daer sal weninghe ende knersinghe van tanden wesen.
 wanneer die sone des menschen sal comen in sijnre moghentheyt ende alle sine enghelen mit hem dan sal hi sitten opten stoel sijnre groetheyt ende voer hem sullen vergaderen alle menschen ende salse van malc anderen sceyden als die herde sceydet die scape vanden gheyten ende die scape sal hi setten totter rechterhant ende die gheyten totter luchterhant.
 dan sal die coninc segghen totten ghenen die ter rechtersiden wesen solen.
 coemt ghi ghebenediden mijns vaders ende besittet dat rijc dat u bereyt is van beghinne der werlt.
 mi hongherde ende ghi gavet mi teten mi dorstede ende ghi gavet mi te drinken ic was vremde ende ghi herbergden mi ic was naect ende ghi cleeden mi ic was siec ende ghi vanden mi ic was inden kerker ende ghi quaemt tot mi.
 dan sullen die gherechtighe antworden ende segghen.
 heer wanneer saghen wij di hongherich ende spijsden di dorstich ende gaven di drincken.
 of wanneer saghen wij di vremde ende herbergden di of naket ende decten di.
 of wanneer saghen wij di ziec of inden kerker ende quamen toe di.
 ende die coninc sal hem antworden ende segghen.
 voerwaer seg ic ju alsoe langhe als ghiet enen ghedaen hebt van desen minen mijnsten bruderen soe hebdiet mi ghedaen.
 dan sal hi segghen den ghenen die ter luchter siden wesen solen.
 sceydet van mi ghi vermaledide in dat ewighe vuer dat den duvelen ende sinen enghelen bereyt is.
 mi hongherde ende ghi en gavet mi niet teten mi dorstede ende ghi en gavet mi niet to drinken ic was vremde ende ghi en herbergde mi niet naect ende ghi en cleede mi niet ziec ende inden kerker ende ghi en vanden mi niet.
 dan sullen si hem antworden ende segghen.
 heer wanneer saghen wij di hongherich of dorstich ongheherbarcht of naect of ziec of inden karkar ende wij di niet en dienden.
 dan sal hi hem antworden ende segghen.
 ic segghe u voerwaer alsoe langhe alst ghijt enen van desen mijnsten niet ghedaen en hebt en hebdijs mi niet ghedaen.
 ende dese sullen gaen in die ewighe pine ende die gherechtighe in dat ewighe leven.
 ende het ghesciede doe ihesus al dese leringhe volbrocht hadde toesprac hi sinen jongheren.
 ghi weet dat nae tween daghen paeschen wesen sal ende des menschen sone salmen over leveren om ghecruust te werden.
 doe waren vergadert die princen der priesteren ende die ouders des volcs in dat hof eens princen der priesteren die cayfas hiete ende maecten enen raet hoe si ihesum mit scalcheyden mochten vanghen ende doden.
 ende si seyden.
 niet in den feest daghe op dat inden volc ghen gherucht en worde.
 doe ihesus in bethanien in des melaetschen symons hues quam doe quam een wijf tot hem ende hadde een busse mit duerbaerre salven ende stortese op sijn hovet daer hi sat.
 die jongheren saghent ende worden onwerdich hier om ende seyden.
 wat sal dit verlies.
 men mochtet om vole gueds vercocht hebben ende den armen ghegheven.
 ihesus wistet ende seyde hem.
 waer om si di desen wive dus lastelic.
 si hevet een guet werc in mi ghewrocht want die armen hebdi altoes mit u mer mi en suldi altoes niet hebben.
 in dien dat si dese salve op mi ghestort hevet soe hevet si mi bereyt te graven ghemaect.
 ic segghe u voerwaer dat soe in wat steden dit ewangelium ghepredict word in alle die werlt soe salmen segghen dat se dat ghedaen hevet in dier ghedenckenisse.
 doe ghinc een vanden twaelven en weech die judas scarioth hiete totten princen der priesteren ende sprac tot hem.
 wat wildi mi gheven ende ic sallen u over leveren.
 ende si gheloefden hem dertich penninghe.
 ende van dier tijt voert sochte judas stonde daer toe dat hien over leverde.
 des irsten daghes doe hoer hoechtijt aenstont quamen die jongheren tot ihesum ende seyden.
 waer wiltu dat wij di bereyden dinen paeschen teten.
 ende ihesus seyde.
 gaet in die stat toe enen ende segghet hem.
 die meyster seyt.
 mijn tijt is hier nae bi mitti maecke ic minen paeschen mit minen jongheren.
 die jongheren deden als hem ihesus beval ende bereyden den paeschen.
 doet avont was ghinc hi sitten mit sinen twalf jongheren.
 ende doe si aten seyde hi hem.
 ic segghe u voer waer dat een van u mi verraden sal.
 doe worden si seer bedroevet ende een yeghelic began te segghen.
 heer bin ic dat.
 ende hi antworde ende seyde.
 die die hant mit mi in die scotel steect die is hi die mi verraden sal.
 die sone des menschen gaet als ghescreven is.
 wee dien menschen van wien des menschen sone verraden sal werden.
 het waer hem goet hadde die mensche niet gheboren gheweest.
 judas antworde die hem verriet ende seyde.
 meyster bin ic dat.
 hi antworde hem.
 du hebstet gheseyt.
 doe si hoer aventmale deden nam ihesus dat broet ende ghebenedidet ende bracket ende gaeft sinen jongheren ende seyde.
 neemtet ende etet dat is mijn lichame.
 den kelic nam hi oec ende danckede sinen vader ende gaffen hem ende seyde.
 drinket alle van desen want dit is mijn bloet des nuwen testaments dat uut ghestort sal werden voer vole menschen in verlatenisse der sonden.
 ic segghe u dat ic voert meer niet drinken en sal van deser vruchten des wijngarts tot dien daghe toe als icken niewe mit u drinken sal in mijns vader rijc.
 doe si hoer gracie gheseget hadden ghinghen si uutten berghe van oliveten.
 doe seyde ihesus tot hem.
 alle soldi scande liden in mi in deser nacht.
 het is ghescreven.
 ic sal den herde slaen ende die scape des cudden sullen ghestroyet werden.
 nae dat dat ic verresen bin sal ic u voergaen in galileen.
 petrus antworde hem.
 ende al worden si alle ghescandalizeert in di ic en sal nummermeer ghescandalizeert werden.
 ihesus antworde hem.
 voerwaer segic di dattu in deser nacht eer die haen crayen sal soe saltu mi driewerf verloghenen.
 petrus seyde.
 al waert dat ic mit di sterven moeste ic en sal dijns niet missaken.
 ende des ghelikes seyden alle die jongheren.
 doe quam ihesus mit hem in een darpe dat hiet getsemani ende sprac tot sinen jongheren.
 sit hier tot dat ic gaen sal ende beden ende nam petrum mit hem ende twe zebedeus kijnder ende began te droeven ende zwaermoedich te wesen.
 doe seyde hi hem.
 mijn ziel is bedroevet al totter doet liedet ju hier ende waket mit mi.
 ende hi ghinc uut een luttel van daen viel hi neder in sijn aenschijn ende seyde.
 vader mijn oft moghelic is soe gae dese kellec van mi.
 nochtan niet als ic wille mer als du wilste.
 doe quam hi tot sinen jongheren ende vantse slapende ende seyde tot petrum.
 ist aldus en mochti niet een ure mit mi waken.
 waket ende bedet op dat ghi in gheenre becoringhe verwonnen en werdet.
 die gheest is bereyt mer dat vleysche is cranc.
 anderwerf noch eens ghinc hi van danne ende bat ende seyde.
 vader mijn en mach dese kelic niet van mi gaen ic en sallen drinken soe ghewerde dijn wille.
 ende quam weder ende vant se slapende want hoer oghen waren bezwaert.
 noch liet hie se ende ghinc en wech ende bat dorde werf dat selve ghebet.
 doe quam hi toe sinen jongheren ende seyde hem.
 slapet nu ende rustet.
 siet die tijt sal naken ende des menschen sone sal over ghelevert werden inden handen der sunders.
 staet op laet ons gaen.
 siet hi sal comen die mi verraden sal.
 doe hi noch aldus sprekende was sich judas een van den twaleven quam ende mit hem een grote scare mit swaerden ende mit stocken die gheseynt waren vanden princen der priesteren ende vanden ouden des volcs.
 die hem verraden hadde gaf hem een teyken ende seyde.
 soe wien ic cussen sal die eest holt hem.
 ende altehant quam hi tot ihesum ende seyde.
 ghegruet sijstu meyster ende cussede hem.
 ende ihesus sprac tot hem.
 vrient waer toe bistu comen.
 doe quamen si toe ende sloeghen hoer hande aen ihesum ende vinghenen.
 ende sich een van dien die mit ihesum waren reckede sijn hant ende toech uut sijn swert ende sloech eens princen der priesteren knecht ende hiewen hem sijn oer af.
 doe sprac ihesus dien toe.
 keer weder dijn sweert in sijn stat.
 alle die ghene die dat zweert ontfanghen sullen vanden swerde sterven.
 of waenstu dat ic minen vader niet bidden en soude moghen ende hi solde mi gheven meer dan twaelf legioen enghelen.
 hoe sullen die scrifturen vervullet werden want aldus moet dit ghescien.
 in dier uren seyde ihesus totten scaren.
 ghi sijt uutghegaen mit swerden ende mit stocken recht als tot enen mordenaer om mi te vanghen.
 alle den dach sat ic bi u inden tempel lerende ende ghi en vinct mi niet.
 dit is al ghesciet op dat der propheten scrift vervullet worde.
 doe vloen alle sine jongheren ende lieten hem.
 ende si vinghen ihesum ende leyden hem tot caypham den prince der priesteren daer die scriben ende die ouders vergadert waren.
 petrus die volchde hem van verres altotten hoeve des princen der priesteren ende ghinc in ende sat mitten dienres om dat eende te besien.
 die princen der priesteren ende alle die raet sochten valsche ghetughe yeghens ihesum om hem ter doot te brengen ende en vondens niet al wast datter vole valscher ghetughe toequamen.
 ten leesten quamen daer twe valsche ghetughe ende seyden.
 dese man sprac.
 ic mach den tempel gods destruiren ende dien na drien daghen weder maken.
 doe stont op een prince der priesteren ende seyde.
 antwortstu hier niet toe dat dese jeghens di tueghen.
 ihesus die swech.
 ende die prince der priesteren sprac tot hem.
 ic beswere di biden levendighen gode dattu ons segheste oftu cristus biste die godes sone.
 ihesus antworde hem.
 du hebstet gheseyt.
 nochtan seg ic u dat ghi hier nae den sone des menschen sult sien sitten ter rechterhant der moghentheyt gods ende comende inden wolken des hemels.
 doe scoerde die prince der priesteren sijn cleder ende seyde.
 hi hevet blasphemie ghesproken.
 wat behoeven wij noch ghetughe.
 siet nu hebdi blasphemie ghehoert.
 wat dunket u.
 si antworden ende seyden.
 hi is sculdich der doot.
 doe spoeghen si in sijn aensicht ende sloeghen hem mit halslaeghen ende sulc sloeghene mit haren platten handen in sijn aensicht ende seyden.
 prophetier ons criste wie is hie die di sloech.
 petrus sat buten inden hove ende een joncwijf quam tot hem ende seyde.
 du waerst oec mit ihesu den galileeschen.
 ende hi loeghende dat voer hem allen ende seyde.
 ic en weet niet wattu seggheste.
 doe hi uter doeren ghinc sach hem een ander deerne die seyde den ghenen die daer waren.
 dese was oec mit ihesu nazareno.
 ende hi versaectent mit sinen ede dat hi dien mensche niet en kennede.
 ende cort hier nae die daer stonden quamen tot petrum ende seyden.
 waerlic du bist een vanden ghenen want dijn sprake maect di apenbaer.
 doe began hi te versaken ende te versweren dat hi dien mensche niet en kennede.
 ende doe crayde die haen.
 ende petrus ghedachte des worts dat hi hem seyde.
 eer die hane crayet saltu mi drie werf versaken.
 ende hi ghinc uut ende weende bitterlike.
 des morghens vroe ghinghen alle die princen der priesteren ende die ouden des volcs in enen raet yeghens ihesum hoe si hem doden mochten ende al ghebonden brochten si hem ende leverden hem poncio pilato den richter.
 doe judas sach die hem verraden hadde dat hi veroerdelt was hadde hies rouwe ende bracht die dertich peninghe weder den princen der priesteren ende den ouderen des volcs ende seyde.
 ic heb ghesundicht dat ic dit gherechtighe bloet verraden hebbe.
 ende si seyden hem.
 wat gaet dat ons aen.
 dat staet di te besien.
 doe werp hi die peninghe inden tempel ende ghinc van dan ende ghinc heen ende verhinc hem in enen stricke.
 die princen der priesteren namen die peninghe ende seyden.
 het en is niet gheoerloft datmen se inden scat des tempels werpe want het is loen daer bloet mede ghecoft is.
 doe namen si enen raet ende coften daer mede eens potmakers acker die pelgrim in te begraven.
 daer om is die acker gheheyten acheldemach dat is een acker des bloeds al totten daghe van huden.
 doe wart vervullet dat die propheet jeremias sprac.
 ende si namen dertich peninghe ende cochten enen scat dien si cochten vanden kijnderen van israhel ende gavense in eens potmakers acker als mi die heer gheseyt hevet.
 ihesus stont voer den richter ende die richter vraghede hem.
 bistu der joden coninc.
 ihesus antworde hem.
 du hebstet gheseyt.
 ende doe hi vanden princen der priesteren ende vanden ouders des volcs ghewroeghet wert en antworde hi niet.
 doe sprac hem pilatus toe.
 en hoerstu niet hoe voele ghetughe dese yeghens di segghen.
 ende hi en antworde hem een woert niet.
 alle hoechdaghes plach die richter den volke enen ghevanghenen quijt te laten soe wien dat si wolden.
 ende hi hadde doe enen vernaemden ghevanghenen die barrabas hiet die om manslacht inden kerker ghedaen was.
 doe si alle vergadert waren seyde pilatus tot hem.
 wien wildi dat ic u quijt laet weer barrabam of ihesum die men cristus heyt.
 want hi wiste dat siene van nidicheyden over ghelevert hadden.
 doe hi sat toe richte seynde sijn wijf toe hem ende seyde.
 het en gaet di niet aen van desen gherechtighen manne ic heb huden in enen visioen soe vele gheleden om sinen wille.
 die princen der priesteren ende die ouders rieden den volke dat si om barrabam baden ende ihesum deden doden.
 die richter antworde hem ende seyde.
 wien wildi van desen tween ghelaten hebben.
 doe seyden si hem.
 barrabam.
 pylatus seyde hem.
 wat sal ic dan doen van ihesu die men cristus heyt.
 doe seyden si alle.
 men sallen crucen.
 doe sprac die richter.
 wat hevet hi quades ghedaen.
 ende alsoe voel te meer riepen si ende seyden.
 men sallen crucen.
 doe pylatus sach dat hi niet vorderen en mochte mer vole te meerre gheruchts wart nam hi water ende dwoech sijn hande voer den volke ende seyde.
 ich bin onsculdich van des gherechtighen mans bloede.
 ghi sultet wael sien.
 ende doe antworde al dat volc ende seyde.
 sijn bloet op ons ende op onse kijnder.
 doe gaf hi hem barrabam ende ihesum leverde hi hem al ghegheyselt over op datmen crucen soude.
 des richters knechte namen ihesum in die vier scare ende vergaderden tot hem al dat volc ende ontcleden hem ende deden hem aen enen purpuren mantel ende een crone van doerne vlochten si ende setten se op sijn hoeft ende een riet in sijn rechterhant.
 ende mit gheboegheden knien voer hem bespotten si hem ende seyden.
 ghegruet sijstu der joden coninc.
 ende si speghen in hem ende namen dat riet ende sloeghen sijn hoeft.
 ende nae dat si hem bespottet hadden deden si hem dien roc uut ende deden hem sijn cleder weder aen ende leydenen om dat men hem crucen soude.
 doe si uut ghinghen vonden si enen mensche die symon sireneus hiete.
 desen dwonghen si dat hi sijn crues droeghe.
 ende si quamen in een stat die golgata hiet dat was een stede daer men misdadighe in plach te verdoen.
 ende si gaven hem wijn te drinken mit gallen ghemenghet.
 ende doe hijt smakede en woude hijs niet drinken.
 nae dat sien ghecruest hadden deylden si sijn cledere ende worpen lot op dat vervullet worde dat vanden propheet ghesproken is.
 si hebben hem mijn cleder ghedeylt ende op mijn cleet hebben si lot gheworpen.
 ende si saten ende wachten hem.
 ende si setten op sijn hoeft sijn sake bescreven.
 dit is ihesus der joden coninc.
 doe cruusten si mit hem twe mordenaers die een totter rechter side ende den ander totter luchter siden.
 die voerbi ghinghen bescamptenen ende scudden hoer hoefde ende seyden.
 waen dwaes die den tempel godes destrueres ende in drien daghen weder op makeste beholde di selven.
 bistu die sone godes clim neder vanden cruce.
 des ghelikes bespottene die princen der priesteren mitten scriben ende den ouden ende seyden.
 ander lude hevet hi behouden en mach hi hem selven niet behouden.
 isset een coninc van israhel soe climme hi nu neder vanden cruce ende wij gheloven in hem.
 hi betruwet in gode verloessene nu of hi wille want hi hevet gheseyt.
 ic bin die sone godes.
 dat selve seyden oec die mordenaers die mit hem ghecruest waren ende bespottenen.
 vander sexte tide sijn daer duusternissen gheworden over al dat lant totter noentijt toe.
 ende omtrent der noenen riep ihesus mit luder steemmen ende seyde.
 hely hely lamazabathani.
 dat is.
 mijn god mijn god waerom hebstu mi ghelaten.
 sommich die daer stonden ende hoerdent die seyden.
 hi roept heliam.
 ende doe liep een van dien ende nam een spongie ende vuldense mit edic ende settese op een riet ende gaf hem drinken.
 mar die ander die seyden.
 laet sie wij of helyas coemt ende hem verloeset.
 ihesus riep anderwerf mit luder stemmen ende gaf den gheest.
 ende sich dat cleet des tempels is ghescoret in tween stucken van boven te beneden toe ende die eerde bevede ende die stene scoerden ende die grave sijn open ghedaen ende vole doder lude lichame die doet waren stonden op ende ghinghen uut den graven ende quamen nae sijnre verrisenisse in die heylighe stat ende apenbaerden hem voele luden.
 doe centurio ende die mit hem ihesum behoeden saghen die eertbevinghe ende dat ander dat daer ghesciede worden si seer verveert ende seyden.
 waerlic dit was die gods sone.
 daer waren oec vole wive van verres ihesum ghevolghet van galileen die hem dienden onder welken dat was maria magdalena ende maria jacobs ende joseps moeder ende die moeder van zebedeus kijndere.
 doet avont gheworden was quam een rijc man van arymatyen die joseph gheheyten was die selve was oec ihesus jongher.
 dese ghinc tot pilatum ende bat om ihesus lichame.
 doe gheboet pilatus dat men hem dat lichaem gave.
 ende doe josep dat lichaem ontfanghen hadde bewant hijt in een reyne linen cleet ende leydet in sijn nuwe graf dat hi had doen houwen in enen steen ende wentelde enen groten steen op dat open vanden grave ende ghinc en wech.
 daer was maria magdalena ende die ander marien sittende biden grave.
 des anderen daghes der bereydenghe yeghens paeschen vergaderden die princen der priesteren ende die phariseen ende quamen tot pilatum ende seyden.
 heer ons ghedenct dat die bedriegher seyde doe hi noch leefde.
 nae drien daghen sal ic opverstaen.
 daer om ghebiedet datmen dat graf bewaere totten dorden daghe toe op dat sine jongheren niet en comen inder nacht ende stelene ende segghen den volc dat hi vander doot opverstaen is ende dan soude die leeste dwalinghe argher wesen dan die irste.
 doe seyde pylatus.
 hebbe di die hoede ende gaet ende wachten alsoe ghi connet.
 die ghinghen doe heen ende versekerden dat graf mitten wachters ende teykenden den steen.
 die ierste marghenstonde die daer lichtende wart des irsten daghes vander weke quam maria magdalena ende die ander maria om dat graf te besien.
 ende siet een groet eertbevinghe ghesciede daer want die enghel des heren quam neder vanden hemel ende ghinc totten grave ende wentelde den steen af ende ghinc daer op sitten.
 sijn ghesichte was als een blicsum ende sijn cleder als die snee.
 overmids vresen van hem waren die wachters verveert ende worden recht ondaen als doden.
 die enghel antworde ende seyde den wiven.
 en ontsiet u niet want ic weet dat ghi ihesum sueket die ghecruest is.
 hi en is hier niet mer hi is opghestaen als hi seyde.
 coemt ende besiet die stede daer die heer gheleyt was.
 ende gaet haestelic ende segget sinen jongheren dat hi opverstaen is.
 ende siet hi gaet voer u in galileen daer suldien voersien als hi u gheseyt hevet.
 ende si ghinghen haestelic uut den grave mit vresen ende mit groter vrouden ende liepen ende boetscapten dat sinen jongheren.
 ende sich ihesus liep hem te ghemoete ende seyde.
 god gruet u.
 si quamen doe tot hem ende hielden sijn voete ende aenbeden hem.
 doe seyde ihesus tot hem.
 en ontsiet u niet.
 gaet ende boetscaptet minen brueders dat si gaen in galileen daer sullen si mi sien.
 doe dese en wech ghegaen waren quamen sommighe vanden wachters in die stat ende boetscapten den princen der priesteren al dat daer ghesciet was.
 doe vergaderden si mitten ouden ende namen enen raet alsoe dat si den ridders veel ghelds gaven ende seyden.
 segghet dat sijn jongheren des nachtes quamen ende hebbene ghestolen doe wij sliepen.
 ende als dat vanden richter ghehoert wort dan sollen wij hem raden ende ju al vri maken.
 ende si namen dat ghelt ende deden alsoe als si gheleert waren.
 ende dit woert is aldus apenbaer ghemaect onder die joden al opten dach toe van huden.
 doe ghinghen die eelf jongheren in galileam inden berch daert hem ihesus ghewijst hadde ende si saghene ende aenbeden hem mer sommich van hem twivelden.
 ende ihesus quam tot hem ende sprac hem toe ende seyde.
 mi is alle moghentheyt ghegheven inden hemel ende inder eerden.
 daer om gaet ghi ende leert alle dat volc ende doepse inden name des vaders ende des soens ende des heylighen gheestes ende leert hem dat si houden allet dat ic u gheboden hebbe.
 ende siet ic bin mit u alle daghe al totter werlt eynde toe.
 