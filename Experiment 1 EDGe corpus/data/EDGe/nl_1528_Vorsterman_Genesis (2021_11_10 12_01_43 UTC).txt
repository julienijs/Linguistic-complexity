inden beghinne schiep god hemel ende aerde.
 ende die aerde was ydel ende ledich ende die duysternissen waren opt aensicht des afgronts ende gods gheest dreef opt watere.
 ende god sprack latet licht gemaect worden ende het licht wert gemaect ende god sach dat licht dattet goet was ende scheyde dlicht vanden duysterheden ende naemde dlicht den dach ende die dusternissen den nacht ende het is gheworden auont ende morghen den eersten dach.
 ende god sprack het worde ghemaect een firmament tusschen die wateren ende scheyde die wateren vanden wateren ende god maecte dat firmament ende hi schiet die wateren die onder dat firmament waren vanden wateren die bouen dat firmament waren ende tgeschiede also ende god namede dat firmament den hemel ende het is geworden auont ende morghen den tweeden dach.
 ende god sprack die wateren die onder den hemel zijn laet verghadert worden op een bisondere stede datmen dat drooge sie ende het geschiede also ende god naemde die drooghe plaetse aerde ende die vergaderinge des waters naemde hi die zee ende god sach dattet goet was ende god sprac daerde brenghe voort groeyende cruyt voortbrengende zaet ende vruchtbare boomen dat een yegelijc naer zijnder aert vrucht drage ende hebbe zijn eyghen zaet bi hemselfs opter aerden ende tgheschiede also ende die aerde brocht voort groeyende cruyt dat zaet droech een yegelic naer zijnder aert ende boomen die vrucht droegen ende haer eygen zaet bi hen selfs hadden een yegelic naer zijnder aert ende god sach dattet goet was ende het is gheworden auont ende morgen den derden dach.
 ende god sprac laet worden lichten inden firmamente des hemels ende laetse sceyden dach ende nacht ende zijn tot teekenen ende tijden daghen ende iaren ende te zijn lichten inden firmamente des hemels dat si schijnen opter aerden ende tgeschiede alsoo ende god maecte twee groote lichten ende dmeeste licht dattet den daghe voorzijn soude ende dminste licht dattet den nachte voorzijn soude daer toe oock die sterren ende godt settese aenden firmamente des hemels datsi schijnen souden opter aerden ende dat si den daghe ende den nachte voorzijn souden ende souden dlicht vande duysternissen sceiden ende god sach dattet goet was ende auont ende morghen wert den vierden dach.
 ende god sprac laet de wateren brengen cruypende dieren die leuende zielen hebben ende ooc geuogelte dat opter aerden onder tfirmamente des hemels vliege ende god sciep groote waluisscen ende alderley ghedierte datter leeft ende hem beroert die wateren hadden voortgebrocht een yegelijc naer zijnder aert ende vogelen van alderley pluymen een yegelijc naer zijnder aert ende god sach dattet goet was ende ghebenedidese ende sprac wasset ende vermenichfuldicht v ende veruult dat water der zee ende dat geuogelte vermenichfuldige hem opter aerden ende het wert auont ende morgen den vijfsten dach.
 ende god sprac daerde brenge voort leuende zielen een yegelic naer zijnder aert vee gewormte ende dieren der aerden een yegelijck naer zijnder aert ende tgesciede also ende god maecte die dieren opter aerden een yegelijck naer zijnder aert ende dat vee na zijnder aert ende alderhande gewormte opter aerden naer zijnder aert ende god sach dattet goet was.
 ende god sprac laet ons den mensche maken naer den beelde ende gelikenisse van ons die heerscappie hebbe ouer die visschen der zee ende ouer die vogelen des hemels ende ouer dat vee ende ouer alle die geheele aerde ende ouer alle gewormte dat opter aerden cruypt ende godt sciep den mensche naer sinen beelde tot eenen beelde gods schiep hi hem ende hi schiepse een manneken ende een vrouken.
 ende god gebenedidese ende sprack tot hen wasset ende vermenichfuldicht v ende veruult die aerde ende brenctse onder v ende hebt heerschappie ouer den visch inder zee ende ouer die vogelen des hemels ende ouer alle dier dat opter aerden cruypt.
 ende god sprac siet ick hebbe v gegeuen alderley cruyt dat zaet brengt op alle daertrijck ende alderley vruchtbaer boomen ende boomen die zaet voortbrenghen tot uwer spijse ende alle dieren opter aerden ende alle voghelen des hemels ende alle ghewormte dat leuen heeft dat si alderley groen cruyt eten ende tgheschiede alsoo ende god aensach al wat hi ghemaect had ende siet het was al zeer goet ende het wert auont ende morghen den sesten dach.
 alsoo wert volmaect hemel ende aerde met alle haer vercieringe ende alsoo volmaecte god ten seuensten dage zijn werc dat hi gemaect hadde ende hi ruste ten seuensten daghe van alle zijn wercken die hi ghemaect hadde ende gebenedide den seuensten dach ende heylichde dien want hi ten seuensten daghe rustede van alle zijn wercken die god schiep ende maecte.
 dit zijn die geboorten des hemels ende der aerden als si geschapen waren ter tijt als god hemel ende aerde maecte eer dat yewers een spruytken opter aerden was oft yewers eenich cruyt op den velde wies want god die heere en hadt noch niet laten regenen opter aerden noch daer en was gheen mensche die dat landt bouwen soude maer een fonteyne ghinc op vander aerden ende maecte vochtich alle dlant.
 ende god die heere maecte den mensche van tslijm der aerden ende blies hem int aensichte eenen leuenden adem ende also werdt die mensche een leuende ziele.
 ende godt die heere hadde gheplant tparadijs der wellusticheyt vant beghin ende settede den mensche daer in dien hi gemaect hadde.
 ende god die heere liet opwassen vander aerden alderley boom lustich te aensien ende soet te eten ende den boom des leuens midden in den paradise ende den boom des kennissen des goets ende des quaets.
 ende daer ginc vande plaetse der wellusticheyt een riuiere om te veruerschen tparadijs ende wert gedeylt aldaer in vier hooft wateren.
 deerste heet phison ende loopt al om dlandt van heuilah ende aldaer wast gout ende dat gout des landts is costelijc ende daer wast bedellium ende den edelen steen onix dat ander water heedt gion dat vliet alom tgheheele moorenlant.
 tderde water heet tigris dat vliet voor assyrien tvierde water euphrates.
 ende god die heere nam den mensche ende settede hem int paradijs der wellusticheyt dat hi dat bouwen ende bewaren soude.
 ende god die heere geboot den mensche ende seyde van allen boomen des paradijs suldy eten maer vanden boom der kennissen des goets ende des quaets en suldy niet eten want wat daghe ghi daer af eten sult suldy den doot steruen.
 ende god die heere sprac ten is niet goet dat die mensche alleen si laet ons hem een hulpe make die hem ghelijck si.
 als god die heere gemaect hadde vander aerden alderley dyeren des veldts ende alderley vogel des hemels brocht hise tot adam dat hi saghe hoe hise noemen soude want soo adam alle leuende zielen genoemt heeft is haeren naem.
 ende adam ghaf eenenyegelijcken vee ende voghelen des hemels ende den dyieren des veldts sinen naem maer men en vant adam gheen hulper die hem ghelijck was.
 doen sandt godt die heere eenen grooten vaec op adam ende doen hi in slaep was nam hi een van sinen ribben ende sloot die stede toe met vleesche ende god die heere timmerde een wijf van die ribbe die hi van aadam nam ende brachtse tot hem.
 doen sprack adam dat was een been van mijnen beenen ende vleesch van minen vleesche men salse manninne heeten daer om dat si vanden manne ghenomen is daeromme sal een man sinen vader ende zijn moeder verlaten ende aen zijn wijf houden ende si sullen zijn twee in eenen vleesche.
 ende si waren allebeyde naect tewetene adam ende zijn wijf ende si en schaemden hen niet.
 ende tserpent was listiger dan alle dieren des aertrijcs die godt die heere gemaect hadde ende tsprac totter vrouwe waerom heeft v godt verboden dat ghi niet en sult eten van alderley boomen des paradijs.
 doen sprac die vrouwe totten serpente wi eten vanden vruchten der boomen des paradijs maer vanden vruchten des booms die midden int paradijs is heeft ons god geboden dat wi daer niet af en souden eten ende ooc dat niet aenroeren dat wi ter auentueren niet en souden steruen.
 ende tserpent sprac totter vrouwe ghi en sult die doot gheensins steruen want god weet dat inden welcken dage dat ghi daer af eten sult so sullen uwe oogen geopent worden ende sult zijn als goden ende weten wat goet ende quaet is.
 dus sach die vrouwe dat dien boom ghoet was om daer af te eten ende schoon den oogen lieflijc te aensien ende si brac die vrucht af ende adtse ende si gaf haeren manne ooc daer af ende hi adt doen werden haer beyder oogen geopent ende doen bekenden si dat si naect waren ende vlochten vijchbladeren ende maecten hen voorschooten.
 ende si hoorden die stemme gods des heeren wandelende inden paradise ter coelten nae den middach ende adam borch hem met sinen wiue vanden aensichte gods des heeren onder die boomen int paradijs ende god die heere riep adam ende seyde hem waer sidy.
 ende hi sprac ick hoorde uwe stemme int paradijs ende vreesde om dat ic naect was ende daerom borchde ic mi.
 ende die heere seyde wie heuet v gheseyt dat ghi naect zijt.
 dan dat ghi hebt gegeten vanden boom daer ic v af geboot ghi en soudt daet niet af eten.
 doen sprac adam dat wijf die ghi mi gegeuen hebt tot eender gesellinne gaf mi vanden boom ende ic adt ende god die heere sprac tot den wiue waeromme hebdy dat ghedaen.
 dat wijf antwoorde tserpent veruinck mi ende ick adt.
 ende god die heere sprac totten serpente want ghi dit gedaen hebt suldy zijn vermaledijt onder alle vee ende dyeren der aerden ghi sult op uwe borste gaen ende aerde eten al v leuen lanc ende ic sal viantschap setten tusschen v ende den wiue ende tusschen uwen zade ende haeren zade si sal v hooft vertreden ende ghi sult zijnder verssenen lagen legghen.
 ende totten wiue sprac hi ic sal uwe catiuicheden vermenichfuldigen ende uwe ontfanckenissen ghi sult v kinderen in weedom baren ende ghi sult wesen onder des mans machte ende hi sal ouer v heerschapie hebben.
 ende tot adam seyde hi om dat ghi verhoort hebt ws wijfs stemme ende hebt gegheten vanden boom daer ick v af gheboot ghi en sult daer niet af eten vermaledijt si die aerde in uwen wercken met arbeyde suldy daer af eten al uwe leuen lanc doornen ende dijstelen sal si v dragen ende ghi sult tcruyt der aerden eten inden sweete ws aensichts suldy v broot eten tot dat ghi weder aerde wort daer ghi af genomen zijt want ghi zijt stof ende sult weder stof worden.
 ende adam hiet zijns wijfs naem eua daerom dat si een moeder is alder leuendigen ende godt die heere maecte adam ende sinen wiue rocken van vellen ende trocse hen aen ende sprac siet adam is geworden als onser een ende weet wat goet ende quaet is maer nv dat hi niet wt en steke zijn hant ende breke ooc vanden boom des leuens ende ete ende leue eewelijck.
 ende god die heere liet hem wt den paradise der weelden dat hi die aerde soude bouwen daer hi af genomen was ende dreef adam wt ende stelde voor den paradise der wellusticheyt cherubim ende een vlammich wederblinckende swaert om te bewaren den wech tot den boom des leuens.
 ende adam bekende zijn wijf eua ende si ontfinc ende baerde cayn ende seyde ic heb beseten eenen mensche door godt ende noch baerde si abel sinen broeder ende abel wert een schaepherder ende cayn een ackerman.
 ende tgebuerde na veel dagen dat cayn den heere offer brochte vanden vruchten der aerden ende abel brocht ooc vanden eerstgeborenen zijnder schapen ende van haeren vetten ende die heere aensach tot abel ende tot sinen offer maer tot cayn ende tot sinen offer en sach hi niet.
 doen wert cayn zeer gram ende zijn ghelaet verstelde hem ende die heere sprac tot cayn waerom verstoordy v.
 ende waerom verstelt hem v aensichte.
 ist soo niet hebdy wel ghedaen en suldy dat niet ontfanghen.
 maer hebdy qualic gedaen so sal terstont v sonde inder dueren wesen maer haer bewechenis sal onder uwe macht wesen ende ghi sult hebben heerscappie ouer haer.
 ende cayn sprac tot sinen broeder abel laet ons daer buyten gaen ende doen si opten velde waren stont cayn op tegen sinen broeder abel ende sloech hem doot.
 ende die heere seyde tot cayn waer is v broeder abel.
 ende hi antwoorde ick en weets niet ben ic mijns broeders bewaerder.
 ende hi seyde tot hem wat hebdy gedaen.
 die stemme van ws broeders bloet roept tot mi vander aerden nv daerom suldy vermaledijt zijn opter aerden die haeren muyl open gedaen heeft ende ws broeders bloet van uwen handen ontfangen als ghi die bouwen sult so en sal si v haer vruchten niet geuen onstadich ende vluchtich suldy zijn opter aerden.
 cayn seyde tot den heere mijn boosheyt is meerder dan ic verghiffenisse verdienen mach siet ghi sult mi huyden verdriuen van daensicht der aerden ende ick sal mi voor uwe aensicht verberghen ende sal onstadich ende vluchtich zijn opter aerden so wie mi vinden sal sal mi dootslaen.
 die heere sprac tot hem ten sal so niet zijn maer so wie cayn dootslaet dat sal seuenfout gewroken worden ende die heere sette een teeken aen cayn dat niemant hem en versloege wie dat hem vonde also ginc cayn vanden aensichte des heeren ende woonde in tlant vluchtich aen die side eden tegen den oosten.
 ende cayn besliep zijn wijf ende si ontfinck ende baerde enoch ende hi stichte een stat die naemde hi na zijns zoons naem enoch enoch wan prad prad wan mauihael mauihael wan mathusael mathusael wan lamech.
 dit is dat boec van adams geboorte ter tijt doen god den mensce schiep ende maecte hem na die gelikenis gods hi sciepse een manneken ende een vrouken ende gebenedidese ende hiet haeren naem adam ter tijt doen si gescapen werden.
 noe was vijfhondert iaer out ende wan sem cham ende iaphet.
 als hen die menschen begonsten te vermeerderen opter aerden ende hadden opgeuoet dochteren ende die kinderen godes na de dochteren der menschen sagen hoe schoon dat si waren namen si te wiue die welcke si wilden doen sprack die heere minen gheest en sal niet altijt bliuen onder die menschen want si vleesch zijn ick wil hen respijt gheuen hondert ende twintich iaer daer waren ooc in dien tijden ruesen opter aerden want na dien dat die kinderen gods die dochteren der menschen besliepen ende kinderen wonnen werdent geweldige in der werelt ende vermaerde mannen daer wt.
 maer doen die heere sach dat der menschen quaetheyt groot was opter aerden ende alle opset ende ghedachten huerder herten alleen totten quade waren altijt so beroudet hem dat hi den mensce ghemaect had opter aerden ende was vore bewarende in toecomenden tijden ende tbecommerde hem in zijn hert ende sprac.
 ic sal den mensce dien ick geschapen heb te niet doen vander aerden vanden menschen aen totten beesten toe ende tot den ghewormte ende tot den voghelen des hemels want my berouwet dat icse ghemaect heb maer noe vant genade voor den heere.
 dit is noes gheslachte noe was een rechtuaerdich man ende een oprechtighe ende leyde een godlijck leuen tsinen tijden ende wan drie sonen sem cham iaphet maer die aerde was besmet voor den oogen goods ende vol quaetheyden doen sach god opter aerden ende siet si was verdoruen want alle vleesch had sinen wech bedoruen opter aerden.
 doen sprack godt tot noe dat eynde van allen vleesch is ghecomen voor mi want die aerde is vol van haerder boosheyden ende siet ick wilse verderuen met der aerden.
 maect v een arcke van gescaefden hout ende maect cameren daer in ende bepecse met peck van binnen ende van buiten ende maectse aldus.
 drie hondert ellen sal die lencte zijn vijftich ellen die wide ende dertich ellen die hoochte een venster suldi maken bouen int opperste een elle groot zijnde die duere suldi setten midden in haer side in dat onderste deel suldi eetcameren ende drie ander cameren bi een maken want ic sal een diluuie van water laten comen opter aerden om te verderuen alle vleesch daer een leuende adem in is onder den hemel al watter op der aerden is sal vergaen maer met v sal ick een verbont stellen ende ghi sult inder arcken gaen met uwen sonen met uwen wiue ende met uwer sonen wiuen ende ghi sult inder arcken doen alderley dier van allen vleesche een paer manneken ende wijfken dat si leuende bliuen moghen bi v vanden voghelen na haerder aert vanden beesten na huerder aert ende van alderley ghewormte opter aerden na huerder aert van elcken sal een paer tot v ingaen op dat si leuende bliuen ende ghi sult alderley spise nemen diemen eedt ende ghi sultse bi v vergaderen dat si v ende hen wesen tot spijse ende noe dedet alle wat hem godt gheboot.
 effen inden seluen daghe ghinc noe inder arcken met sem cham ende iaphet sinen sonen ende met sinen wiue ende met zijnre sonen wiuen met hen inder arcken si ende oock alderley dier naer zijnre aert alderley beesten naer haerder aert alderley ghewormte dat opter aerden cruypt naer zijnder aert ende alderley geuogelte naer zijnder aert al wat vlieghen konde ende al wat vederen hadde dat ghinc tot noe inder arcken bi paren van allen vleesche daer eenen leuendigen gheest in was ende dat waren mannekens ende wijfkens van alderley vleesche ende ghinghen daer in alsoo god hem geboden had ende die heere sloot hem daer in van buyten.
 ende die diluuie quam veertich daghen lanck opter aerden ende die wateren wiessen ende hieuen die arcke op bouen der aerden alsoo nam dat water die ouerhant ende wies zeere op der aerden alsoo dat die arcke op dat water dreef ende dwater wert machtich ende wies soo zeere opter aerden dat alle hooge bergen onder alle den hemel bedect werden vijftien cubitus hooch ghinck dat water ouer die berghen die bedect werden.
 doen ghinc alle vleesch onder dat opter aerden hem roert van voghelen van beesten van dieren ende al dat hem roert opter aerden ende alle menschen ende al wat eenen leuenden adem had opter aerden dat sterf.
 ende god dedet al te niete wat opter aerden was vanden menschen aen totten beesten toe soo wel tgewormte als die vogelen des hemels ende tverghinck al vander aerden alleen noe bleef daer ouer ende die met hem inder arcken waren ende dwater stont opter aerden hondert ende tvijftich daghen.
 ende god gedachte noe ende alder dieren ende alder beesten die met hem inder arcken waren ende liet wint op der aerden comen ende die wateren vielen ende die fonteynen des afgronts werden verstopt ende die sluysen des hemels ende die reghen vanden hemel werden geweret ende dat water verliep vander aerden ende minderde na hondert ende tvijftich daghen.
 ten eersten dage des tiensten maents openbaerden die toppen der berghen.
 daerna liet hi een duyue van hem wt vliegen op dat hi wiste oft dwater geuallen ware opter aerden ende doen die duyue niet en vant daer haeren voet op gerusten conste so quam si weder tot hem inder arcken want dwater was noch opt geheel aertrijcke doen stac hi zijn hant wt ende namse weder tot hem inder arcken.
 ende doen heeft hi noch ander seuen dagen verbeyt ende hi liet noch een duyue vliegen wter arcken die quam tot hem aenden auont brengende eenen olijf tac met groenen bladeren groeyende in haeren beck doen verstont noe dattet water geuallen was op der aerden maer hi verbeyde niet te min noch seuen ander dagen ende liet een duyue wt vliegen die en quam niet weder tot hem.
 in den ses hondersten ende eenen iare des ouderdoms noe ten eersten dage der eerster maent verdroogede dwater opter aerden.
 ende doen dede noe dat dack vander arcken op ende sach op ende sach dat daensicht der aerden drooge was also wert daerde geheel drooge den twintichsten dage der tweester maent.
 ende god sprack tot noe ende seyde gaet wt der arcken ghi ende uwe wijf uwe sonen ende uwer sonen wiuen met v gaet opter aerden ende wast ende vermenichfuldicht v opter aerden.
 also ginc noe wt met sinen sonen met sinen wiue ende zijnder sonen wiuen met hem oock alderley dieren beesten ende tgewormte al dat opter aerden cruypt naer zijnder aert dat ghinc wt der arcken.
 ende noe maecte den heere eenen outaer ende nam van alderley suyuere vee ende van alderley suyuere geuogelte ende offerde brantoffer op den altaer ende die heere rooc den lefilijcken rueck ende sprac tot hem ic en sal daerde niet meer voort aen vermaledijen om der menschen wille want den sin ende tgedachte des menschen hertte zijn geneycht totten quade van zijnder ioncheit op ende ic en sal voort aen niet meer slaen alle datter leeft ghelijck ick ghedaen hebbe alsoo langhe als die aerde staet en sal niet ophouden zaeyen ende den oost coude ende hitte somer ende winter dach ende nacht.
 ende god gebenedide noe ende sine sonen ende sprac tot hen wast ende vermenichfuldicht v ende veruult die aerde ende uwe vreese ende anxt si op alle dieren der aerden op alle vogelen des hemels ende op alle datter opter aerden cruypt ende alle visschen der zee zijn in uwe hant geleuert.
 al wat hem roert ende datter leeft sal uwe spise wesen gelijc groene cruyt heb ict v al ghegheuen.
 dat wtgenomen en etet dat vleesch met den bloede niet want ick sal dbloet uwer zielen van allenhanden der dieren eyschen ende van des menschen handt ende sal des menschen ziele vereyschen van des mans hant ende van zijns broeders hant.
 so wie des menschen bloet stortet diens bloet sal oock ghestortet worden want naer dbeeldt gods is die mensche ghemaect maer wasset ghi ende vermenichfuldicht ende gaet opter aerden ende veruult die.
 noch sprac god dit tot noe ende zijn sonen siet ic sal mijn verbont met v luyden stellen ende met uwen zade na v ende tot alle leuende zile die bi v is so wel inden vogelen als inden beesten ende vee der aerden ende alle dat wter arcken gegaen is so wat dier dat si op der aerden.
 ende sal mijn verbont so met v stellen dat voortaen niet meer alle vleesch verdoruen en sal worden metten water der diluuien ende en sal voortaen gheen diluuie meer comen die daerde verderue ende god sprack dats dat teeken des verbonts dat ick gheue tusschen mi ende v ende alle leuende ziele die met v is voortmeer eeweliijc mijnen boghe sal ick setten in die wolcken die sal een teeken zijn des verbonts tusschen mi ende tusschen der aerden ende als ick den hemel sal hebben ouertogen met wolcken soo sal mijnen boghe openbaren inden wolcken ende sal ghedachtich wesen mijns verbonts met v ende met alle leuende ziele die dat vlees roert dat niet meer voortaen eenighe wateren der diluuien en sullen wesen die alle vleesch sullen verderuen daerom sal mijnen boge in die wolcken zijn dat ic hem aensie ende gedencke aen dat eewige verbont dwelcke geslegen is tusschen god ende alle leuende ziele in allen vleesche dat opter aerden is dit seyde god ooc tot noe dit sal zijn dat teeken des verbonts dat ic gestelt hebbe tusscen mi ende allen vleesche opter aerden die sonen noe die wt der arcken gingen zijn dese sem cham iaphet maer cham is die vader chanaan dat zijn die drie sonen noe van desen is gesaeyt alle tmenschelike gheslachte opter heelder aerden ende noe wert een ackerman ende begonste die aerde te oeffenen ende plantede eenen wijngaert ende doen hi den wijn dranck wert hi droncken ende lach inder tenten ondect.
 als nv cham chanans vader zijns vaders schamelheit sach seyde hijt beyde sinen broederen daer buyten doen namen sem ende iaphet haeren mantel ende leydense op haer schouderen ende ghinghen eerselincs daer toe ende decten haers vaders schamelheyt toe ende si keerden haer aensichte ende si en saghen haers vaders manlijcheyden niet.
 als nv noe ontwaecte van sinen wijne ende vernam wat zijn ioncste sone ghedaen hadde soo seyde hi.
 vermaledijt si tkindt chanaan ende een knecht alre knechten zijnder broederen ende noch seyde hi gelouet si god die heere sems ende chanaan si zijn knecht godt breyde iapheth wt ende late hem woonen in sems wooninghen ende chanaan si zijn knecht.
 dit zijn noes sonen gheslachten sem cham iaphet ende si wonnen kinderen na die diluuie.
 die kinderen van iaphet zijn dese gomer ende magog ende madai ende ianan ende tubal ende mosoch ende thiras maer die kinderen van gomer zijn dese asenez ende riphat ende thogorma.
 die kinderen van iauan zijn dese pelisa ende tharsis cethim ende dodanim van desen zijn wt gebreyt die eylanden der heydenen in haer lantschapen elck naer haer spraken gesinnen ende geslachten.
 de kinderen van cham zijn dese chus mesrahim ende phur ende chanaan.
 maer chus kinderen zijn dese saba euila ende sabatha regma ende sabthaca.
 maer die kinderen van regma zijn dese saba ende dadam maer chus wan nymroth die begonst een geweldich heere te zijn opter aerden ende was een geweldich iager voor den here daer wt comt dat gemeyn segghen dat is een geweldich iager voor den heere gelijc nymroth dat begin zijns rijx was babylon ende arach ende archat ende chalanne int lant sennaar van dien lande is daer na gecomen assur ende stichte niniue ende dier stadt straten ende calde daer toe resen tusschen niniue ende calde dits een groote stadt.
 mezraim wan ludim ende enanim ende laabim ende nephtuim ende phethrusim ende celuim van die zijn gecomen de philistinen ende caphturinen.
 ende canaan wan zidon sinen eersten sone ende heth ende iebusi ende ammori ende gergesi ende eui ende arki ende cini ende aradi samari ende amathi.
 ende wt dese zijn gezaeyt tvolck der cananiten.
 ende die palen van canaan waren van zidon aen door gerar tot gaza toe tot datmen coemt te sodoma ende gomorra ende adama seboim ende tot lesa.
 dit zijn de kinderen cham in haer maeschappen ende spraken ende geslachten ende luyden van sem zijn ooc geboren die vader van alle kinderen heber die meeste broeder iaphet ende dit zijn sems kinderen helam ende assur ende ende arpharat lud ende aram.
 die kinderen aram zijn dese hus ende hul ende gether ende mes.
 arpharat wan sale sale wan heber heber wan twee sonen die een hiet phaleg daerom dat tzijnder tijt die werelt ghedeylt wert ende zijn broeder hiet iectan ende iectan wan elmodad ende saleph ende asarmoth ende iare ende aduram ende vsal ende abimahel saba en tophir ende decla ende euila ende iobab dat zijn alle kinderen van iectan ende haer wooninge was van mesa aen tot datmen coemt te sephar aenden berch teghent oosten dat zijn die kinderen van sem in haeren maechschappen ende spraken ende landen ende luyden.
 dat zijn nv die geslachten der kinderen noe in haer geslachten ende luyden van dien zijn gedeylt de luyden opter aerden na de diluuie.
 maer alle daerde was van eenderley tale ende sprake doen si nv reysden vant oosten vonden si een velt int lant sennaar ende woonden aldaer ende spraken tot malcanderen coemt laet ons bacsteenen maken ende backense metten viere ende si namen bacsteenen voor steenen ende lijm voor mortele ende seyden coemt laet ons een stadt ende eenen torren maken wiens opperste aenden hemelreycke ende dat wi ons eenen naem maken eer wi verstroyt worden in alle landen.
 doen quam die heere neder dat hi sien soude die stede ende den torren dien adams kinderen timmerden ende sprac siet tis eenderley volc ende sprake onder hen allen ende hebben dat begonst te doen ende si en sullen niet aflaten van alle dat si voorgenomen hebben te doen tot dat zijt metten werc volbracht hebben coemt dan laet ons neder dalen ende aldaer haer sprake aldaer verwerren op dat deen zijns naesten sprake niet en verstae.
 ende also verstroydese die heere van dier plaetsen in allen landen ende si hielden op die stadt te timmeren daer af heet haeren naem babel om dat aldaer vewerret wert alder landen tale ende van daer heeftse die heere opt aensicht van allen landen verstroyt.
 dit zijn sems geslachten.
 thare hadde geleeft tseuentich iaer ende wan abram ende nachor ende aram.
 ende dit zijn die geslachten van thare thare wan abram nachor ende aram maer aram wan loth ende aram sterf eer zijn vader thare in zijns vaders lant te hur in caldeen ende abram ende nachor namen wiuen abrams wijfs naem was sarai ende nachors wijfs naem was melcha arams dochtere die welcke aram vader was van melca ende iesche maer sarai was onuruchtbaer ende en hadde geen kinderen ende doen nam thare sinen sone abram ende loth zijns soons arams sone ende sarai zijns soons abrams huysurou ende hi voerdese van hur wt caldeen dat si int lant canaan souden gaen ende si quamen te aran ende si woonden aldaer ende thare dagen werden twee hondert ende vijf iaer ende sterf in aran.
 ende de heere sprac tot abram gaet wt v lant ende wt v maechscap ende wt ws vaders huys ende comt in een lant dat ic v thoonen sal ende ick sal v tot een groot volc maken ende ick sal v ghebenedien ende ic sal uwen naem groot maken ende ghi sult ghebenedijt zijn ick salse ghebenedien die v gebenedien ende ick salse vermaledien die v vermaledien ende in v sullen ghebenedijt worden alle gheslachten der aerden.
 ende doen ghinck abraham wt also hem die heere beuolen hadde ende loth troc met hem.
 ende also nam abram zijn wijf sarai ende loth zijns broeders sone met alle haerder hauen die si beseten hadden ende die zielen die si gemaect hadden in aran ende reysden wt na dlant canaan ende als si in tselue lant gecomen waren doorleet abram doort lant totter stadt van sichem ende totten heerlijcken dale want tot dier tijt woonden daer cananiten int lant.
 doen openbaerde die heere abraham ende sprac tot hem uwen zade sal ick dit lant geuen.
 ende hi stichte aldaer den heere die hem openbaerde eenen altaer.
 daer na ginc hi van daer aen eenen berch die tegent oosten der stadt bethel lach ende sloech aldaer zijn tenten op dat hi bethel ten westen ende hai ten oosten hadde ende maecte aldaer den heere ooc eenen altaer ende aenriep den naem des heeren.
 daer na troc abram voordere ende trock zuydtwaert.
 ende in dat lant quam eenen dieren tijt.
 ende doen troc abram af in egipten dat hi hem daer onthouden mochte als een vremt man want den dieren tijt was zeer machtich in den lande.
 ende doen hi na bi egypten quam seyde hi tot sinen wiue sarai ic weet dat ghi een schoon vrouwe zijt ende dat als nv v die van egipten sullen sien soo sullen si seggen siet dat is zijn huysfrouwe ende sullen mi dooden ende v behouden daerom bid ick v segt toch dat ghi mijn suster zijt om dat mi des te bat si om uwent wille ende mijn ziele leuendich bliue om uwen wille.
 ende als hi nv in egypten quam saghen die egiptenaeren dat wijf dat si zeer schoon was ende pharaos princen bootschapten hem dat ende presense voor hem.
 doen wert si in pharaos huys gebracht ende men dede abram wel om haeren wille ende hi hadde schapen ende runderen ende ezelen ende knechten ende maerten ende ezelinnen ende kemelen.
 maer die heere gheesselde pharaonen met groote plagen ende zijn huys om sarai abrams wijfs wille.
 doen riep pharao abram tot hem ende seyde waerom hebdy mi dat gedaen.
 waerom en seydy mi niet dattet uwe wijf was.
 waerom seydy dan dattet uwe suster was.
 om dat icse mi tot eenen wiue soude nemen.
 ende nv siet daer is uwe wijf neemt v wijf ende gaet wech.
 ende pharao geboot den mannen van abram ende si geleyden hem ende zijn wijf ende alle dat hi hadde.
 also troc abram opwaert wt egipten hi ende zijn wijf ende alle dat hi hadde ende loth oock met hem ten zuydenwaert maer abram was zeer rijc van veel siluers ende gout ende trock voort aen al den wech weder om dien hi gecomen was van tzuyden tot bethel aen die stede daer eerstwerf zijn wooninge was tusscen bethel ende hai in die selue plaetse daer hi te voren den altar gemaect hadde ende hi aenriep aldaer den naem des heeren.
 ende loth die met abram was had ooc scapen ende runderen ende tenten ende dat lant en mochts niet verdraghen dat si beyde bi malcanderen mochten woonen want haer goet was so vele dat si met malcanderen niet en consten woonen ende daerom wasser twist tusschen den herderen des vees van abram ende tusschen de herderen van loths vee.
 ende tot dien tiden woonden in dat lant ooc cananiten en pherisiten.
 daerom seyde abram tot loth en laet gheenen twist wesen tusscen mi ende v ende tusscen mijn ende uwe herders want wi zijn gebroeders siet al tlant is voor v open sceyt v van mi bd ic v wildy ter slincker gaen so wil ic ter rechter oft wildy ter rechter so wil ick ter slincker doen hief loth zijn ooghen op ende omsach alle die palen vander iordanen want eer god sodoma ende gomorra verderf waren si rijc van water tot datmen te zegor coemt gelijck gods paradijs ende gelijc als egipten lant.
 alsoo koos loth al die palen aen die iordane ende troc wech vanden oosten also sceyde hem die een broeder vanden anderen dat abram woonde int lant canaan ende loth inden steden vanden seluen palen omtrent der iordaden ende stelde zijn wooninge te sodoma maer die luyden van sodoma waren erch ende sondichden zeere tegen den heere.
 als hem loth nv van abram gescheiden had sprac de heere tot abram heft v oogen op ende siet van deser steden aen daer ghi woont noortwaert zuytwaert ende oostwaert ende westwaert want al dat lant dat ghi siet sal ic v geuen ende uwen zade eewelic ende sal v zaet maken gelijc den stof der aerden kan een mensche tstof der aerden getellen die sal v zaet ooc tellen daerom staet op ende trect door dat lant in de lengde ende breide want v wil ict geuen.
 doen trocken wt die coningen van sodoma van gomorra van adama van zeboim ende die coninc van bala die zegor heet ende si stelden hen ten strijde int breede dal tegen kodorlaomor den coninc van elam ende tegen thadal den coninc der heydenen ende amraphel die coninc van sennaar ende arioch den coninc van ponthi vier coningen tegen vijf ende dat breede dal hadde veel leem graften.
 maer die coninc van sodoma ende van gomorra werden daer in geslagen int vluchten ende neder gheleyt ende watter ouer bleef dat vloot op dat gheberchte doen namen si alle die haue te sodoma ende te gomorra ende al dat der spisen toebehoort ende trocken van daer ende si namen ooc met hen loth abrams broeders sone ende zijn goet want hi woonde te sodoma ende si trocken van daer.
 doen quam daer een die ontloopen was ende seydet abram den hebreeuschen man die daer woonde in dat dal mambre der amoriten de welc een broeder escol ende aner was dese waren met abram in een verbonden.
 in zijn huys gheboren ende iaechde hen na tot dan ende deylde hem ende viel des nachts op hen met sinen knechten ende sloechse ende iaechdese tot hoba die ter slincker siden der stadt damascus leyt ende brochte al die haue weder oock loth sinen broeder met zijnder hauen oock die vrouwen ende dat volck.
 als hi weder quam vanden slaghe des kodorlaomor ende der coningen die met dien waren ghinc hem tegen die coninc van sodoma in dat velt dat tsconincks dal heedt maer melchizedech die coninc van salem bracht broot ende wijn voort ende hi was een priester gods des alderhoochsten ende ghebenedide hem ende sprack abram zijt ghebenedijt den alder hoochsten gode die hemel ende aerde besidt ende gelouet si god die alder hoochste die v vianden in v hant besloten heeft ende dien gaf abram de tiende van al den buet.
 doen sprac die coninc van sodoma tot abram gheeft mi de zielen de haue behout v maer abram sprac tot den coninc van sodoma ic heffe op mijn handen tot den heere den alder hoochsten god die hemel ende aerde besidt dat ic van alle dat v is niet eenen draet noch eenen schoenriem nemen en sal dat ghi niet en segt ic heb abram rijc ghemaect wtghenomen dat die iongers verteert hebben ende die mannen aner escol ende mamre die met mi getoghen zijn laet die haer deel nemen.
 als dese dingen dus geleden waren gebuerdet dat tot abram ghedaen wert dwoort des heeren in een visioen seggende en vreest niet abram ic ben uwe beschermer ende uwen zeer grooten loon maer abram sprac heere god wat suldyi mi gheuen.
 ic gha sonder kinderen ende mijn huisknecht heeft eenen sone dese eleasar van damasco.
 ende abram seyde noch mi en hebdy geen zaet gegeuen ende siet de sone mijns gesins sal mijn erfgenaem zijn.
 ende siet dat wort des heeren sprac met hem hi en sal niet uwe erfgenaem zijn maer die van uwen lichaem comen sal die sal v erfgenaem zijn ende hi hiet hem wt gaen ende seyde siet den hemel ende telt die sterren kondise tellen ende seyde tot hem also sal v zaet worden.
 abram geloofde den here ende dat wert hem tot gerechticheyt gherekent ende hi sprac tot hem ic ben die here die v van vr wt caldeen geleyt heb dat ic v dit lant te besitten geuen soude abram sprac here god waer aen sal ict weten dat ict besitten sal.
 ende die here antwoorde hem neemt een drieiarige koe ende een drieiarige gheyte ende eenen drieiarigen ram ende een tortelduyue ende een ionge duyue ende hi nam dit al ende deyldet ouermits ende leyde dat een deel tegen dat ander ouer maer die voghelen en deylde hi niet ende dat gheuoghelte viel op dat doode aes maer abram iaechdese daer af.
 als die sonne onder gegaen was viel abram in eenen swaren slape ende siet anxt ende groote duysternisse oueruiel hem.
 maer ick sal rechter zijn ouer dat volck dien si dienen sullen daer na sullen si wt trecken met veel goets ende ghi sult varen tot uwen vaderen met vrede ende in goeden oudere begrauen worden si sullen na vier mans tijden weder hier comen want die misdaet der amoriten en is noch niet al voldaen.
 als nv die sonne onder gegaen was ende duyster geworden was siet doen roocte eenen ouen ende eenen vierigen brant voer tusschen die stucken wech.
 in dien dage maecte die here een verbont met abram ende sprac vwen zade sal ic dit lant geuen van dat water van egipten aen tot aen dat groote water euphrates die kiniten die kinisiten die kidmoniten de hethiten de pherisiten de ruesen de amoriten de cananiten de gergesiten de iebusiten.
 sarai abrams wijf en had hem geen kinderen gewonnen maer si hadde een ioncwijf wt egipten die hiet agar ende seyde tot abram siet die heere heeft mi besloten dat ic niet ghebaren en kan legt v bi mijn ioncwijf oft ic messchien wt haer mochte kinderen vercrighen meer dan wt mi abram verhoorde die stemme sarai.
 doen nam sarai abrams huysfrou haer egiptsche ioncwijf agar ende ghafse abram haeren man tot eenen wiue na dien datsi thien iaer int lant canaan gewoont hadde.
 ende hi ghinc in tot agar ende si ontfinc ende als si sach dat si ontfangen had achte si te min op haer vrouwe doen seide sarai tot abram ghi leeft onrechtuaerdelijc tegen mi ic heb mijn ioncwijf bi v geleyt maer nv si siet dat si ontfangen heeft moet ic veracht worden van haer die here si een rechter tusschen mi ende v abram sprack tot sarai siet uwe maetht is onder v ghewelt doet met haer alsoot v belieft.
 doense nv sarai castijde vloot si van haer maer die enghel des heeren vantse bi eender waterfonteynen inder woestimen te wetene bi der fonteynen aen den weghe sur ende sprack tot haer agar sarai ioncwijf van waer coemdy.
 ende waer wildy henen.
 si sprack ick ben van mijnder vrouwen sarai gheuloden ende die enghel des heeren sprack tot haer keert weder om tot uwer vrouwen ende verootmoedicht v onder haer handen.
 ende weder ick sal uwe zaet vermenichfuldighen dattet van grooter menichten niet getelt en sal mogen worden noch seyde hi siet ghi hebt ontfangen ende ghi sult eenen sone baren sinen naem suldy ismael heeten om dat die heere uwe quellinlinghe verhoort heeft hi sal een wilt mensche zijn sijn hant teghen eenen yegeliken ende een yegelijx hant tegen hem ende hi sal teghen alle zijn broeders zijn woonstede setten ende agar hiet den naem des heeren die met haer sprac ghi god die mi siet want si seyde warachtich hier heb ic den rugge gesien van dien die mi sach daerom hiet si die fonteyne een fonteyne des leuenden die mi sach die daer is tusschen cades ende bared.
 ende agar baerde abram eenen sone ende abram hiet den sone die hem agar baerde ismael ende abram was sessentachtentich iaer oudt doen hem agar ismael baerde.
 als hi neghen ende tnegentich iaer oudt wert openbaerde hem god ende sprac tot hem ic ben die almachtighe god wandelt voor mi ende weest volmaect ende ic sal tusscen mi ende v mijn verbont setten ende ick sal v wter maten zeere vermenichfuldighen doen viel abram op zijn aensichte.
 ende godt sprack tot hem ick bent ende ick sal mijn verbont met v stellen ende ghi sult een vader van veel volcs worden daer om en sal uwen naem niet meer abram heeten maer abraham sal uwen naem zijn want ick heb v gemaect van veel volcs den vader ende sal v wter maten zeere doen wassen ende sal van v volcken maken ende daer sullen ooc coningen van v comen.
 ende ic sal mijn verbont tusscen mi ende v setten ende uwen zade na v ende haeren nacomelingen dat een eewich verbont si also dat ick v god si ende ws zaets na v ende ick sal v ende uwen zade na v geuen dat lant daer ghi een vremdelinc in zijt te wetene dat geheele landt canaan ter eewigher besittinghen ende ick sal haer god zijn.
 noch seyde god tot abraham so suldt ghi dan houden mijn verbont ghi ende uwe zaet na v.
 dat is mijn verbont dat ghi houden sult tusscen mi ende v ende uwen zade na v ende haere nacomelinghen alle wat manlijck is onder v sal besneden worden ende ghi sult dat ouerslofken van uwen vleesche besniden ende dat sal een teeken zijn des verbonts tusscen mi ende v luyden ende eenyegelijc knechtken alst acht dagen out is suldijt besnijden ende v nacomelingen des selfs gelijcken ooc wat uwe gesin is te huys geboren oft gecocht is oft anders vremt ende niet uwe zaet is.
 alsoo sal mijn verbont aen uwen vleesche zijn ten eewighen verbonde ende waer een knechtken niet besneden wordt aen tvoorslofken zijns vleeschs diens ziele sal wtgeroeyt worden wt sinen volcke daerom dat hi mijn verbont niet gehouden en heeft.
 ende god sprac noch tot abraham ghi en sult v wijf sarai niet meer sarai heeten maer sara sal haeren naem zijn ende ic salse gebenedien ende van haer sal ic v eenen sone gheuen dien sal ick ghebenedien ende veel volcs sal van hem comen ende coningen ouer veel volcs.
 doen viel abraham op zijn aensichte ende loech ende seyde in zijn herte soude mi die hondert iaer out ben een kint geboren worden ende sara tnegentich iaer out baren.
 ende sprac tot den here och oft ismael leuede voor v.
 doen seyde die here tot abraham sara v huysfrouwe sal v eenen sone baren sinen naem suldy ysaac heeten ende met hem sal ic mijn eewich verbont op rechten ende met sinen zade na hem daer toe van ismael heb ick v ooc verhoort siet ic sal hem gebenedien ende sal hem vruchtbaer maken ende zeer vermenichfuldigen twaelf hertogen sal hi voortbrenghen ende sal hem tot eenen grooten volcke maken maer mijn verbont sal ick oprechten met ysaac den welcken v sara baren sal tot deser tijt ten naesten iare.
 ende hi hielt op met hem te spreken ende god voer op tot abraham.
 doen nam abraham sinen sone ismael ende alle die knechten die tot sinen huyse geboren waren ende alle die hi gecocht hadde ende al wat van mans name was in sinen huyse ende besneet tvoorslofken van haeren vleesche inden seluen dage soo hem godt beuolen hadde.
 ende abraham was negen ende tnegentich iaer out doen hi tvoorslofken zijns vleeschs besneedt ende ismael zijn sone was dertien iaer out doen tvoorslofken zijns vleeschs besneden wert effen op eenen dach werden si alle besneden abraham zijn sone ismael ende wat van mans name in zijn huys was daer in huys geboren ende ghecocht oft anders vremt het wert al met hem besneden.
 ende die heere openbaerde hem in dat dal mambre als hi sadt aen die dore zijnder wooninghen als den dach ten alder heetsten was ende als hi zijn ooghen op hief openbaerden hen drie mannen die bi hem stonden ende doen hise sach liep hi hen te gemoete vander dueren zijnder wooninghen ende aenbadt neder opter aerden ende seyde heere heb ick genade geuonden voor uwe oogen so en gaet niet voorbi uwen knechte men sal v een luttel waters brengen ende uwe voeten wasschen ende rustet v onder den boom ende ic sal v een beetken broots brengen dat ghi luyden v herte laeft dan suldy voortgaen want daerom sidy tot uwen knechte gecomen si spraken doet also als ghi gheseyt hebt ende abraham haeste hem tot sara inder wooningen ende seyde haest v ende menghet drie maten bloemen vanden mele knedet ende bact asschekoecken.
 hi liep totten runderen ende haelde een teer goet kalf ende gaft den knape die haeste hem ende bereydet.
 ende hi droech op boter ende melc ende vanden kalue dat hi bereyt hadde ende settet hen vore ende ginc voor hen staen onder den boom.
 ende doen si gegheten hadden spraken si tot hem waer is v huysfrouwe sara.
 hi antwoorde siet daer binnen inder wooningen doen seyde hi ouer een iaer tot deser tijt gunt ons god tleuen sal ic weder tot v comen so sal sara v wijf eenen sone hebben dat hoorde sara want si stont achter die duere der wooningen ende si waren beyde abraham ende sara oudt ende wel bedaecht.
 so dattet sara niet meer en ginc naerder vrouwen aert daerom loech si bi haer seluen ende seyde nv ic out ben soude ic noch met welluste omgaen ende mijn heere is oock out.
 ende doen sprac die heere tot abraham waeromme lacht sara ende seyt meyndy dat waer is dat ic noch baren sal ende ic toch out ben.
 soude dan den heere eenich dinc te swaer zijn.
 naer den seluen tijt dien wi nv tsamen gesproken hebben gunt ons god tleuen sal ic weder tot v comen so sal sara eenen sone hebben.
 doen loochendet sara ende seyde ic en heb niet gelachen want si was wt vreesen veruaert maer die heere seide ten is so niet ghi hebt gelachen.
 doen stonden die mannen op van daer ende keerden haer oogen tegen sodoma ende abraham ghinc met hen op dat hise geleyde.
 doen seyde die heere hoe can ic voor abraham verborgen dat ick doen sal.
 aengesien dat hi een groot machtich volc worden sal ende alle tvolc der aerden sal door hem gebenedijt worden want ic wete dat hi sal beuelen sinen kinderen ende sinen huyse na hem dat si des heeren weghen houden ende doen wat recht ende rechtueerdelijc is op dat de heere om abraham late comen alle datghene wat hi hem belouet heeft.
 ende die heere sprac daer is een groot geroep te sodoma ende gomorra ende dat is groot ende vermenicfuldicht ende die sonde die is zeer swaer gemaect daerom sal ic af varen ende sien oft si den roep metten wercke volbracht hebben die voor mi gecomen is oft dat also niet en is op dat ict weten mach.
 ende si keerden hen van daer ende gingen tot sodoma maer abraham bleef staende voor den heere ende ghinck tot hem ende seyde.
 wildy dan den rechtueerdighen met den ongoddelijcken te niet doen.
 ende zijn daer tvijftich rechtueerdige in dier stadt soude ghi oock die te niet doen ende dier plaetse niet sparen om der tvijftich rechiueerdige wille zijn die daer in.
 dat si verre van v dat ghi dat doen sout ende dooden den rechtueerdigen met den ongoddeliken dat die rechtueerdige si gelijc als die ongoddelike dat si verre van v ghi die alder werelt rechter zijt ghi en sult sulc recht niet doen.
 die heere sprac tot hem vinde ic tvijftich rechtueerdighe te sodoma inder stadt soo sal ict om haerder wille alle dier plaetsen vergheuen.
 ende abraham antwoorde ende seyde want ic eens heb begonst te spreken tot minen heere hoe wel ic stof ende asschen ben het mochte vijf min dan vijftich rechtueerdighe daer in zijn soudi dan al de stadt verderuen om die xlv.
 wille.
 maer hi seyde ick en sal niet slaen om der veertich wille hi sprack en weest niet gram mijn heere ist dat ic spreke men mochter xxx.
 in vinden.
 ende hi antwoorde vinde icker dertich daer in so en sal ick niet doen.
 ende hi seyde ick bid v want ick eens heb begonst te spreken tot minen heere men mochter misschien twintich daer in vinden hi antwoorde ick en sal niet dooden om der twintich wille.
 ende hi sprack ick bid v en weest niet gram mijn heere dat ick noch eens spreke men mochter misschien thien vinden.
 maer hi seyde ick en salse niet verderuen om der thien wille.
 ende die heere ghinck wech doen hi tot abraham wtgesproken hadde ende hi keerde weder tsinent waert.
 die twee engelen quamen te sodoma des auonts ende loth sadt te sodoma voor die poorte ende doen hise sach stont hi op ende ghinc hen tegen ende aenbadt zijn aensicht ter aerden ende seyde ick bid v heeren ghaet in ten huyse ws knechts ende blijft daer laet uwe voeten wasschen soo staedy morgen vroech op ende reyst uwer wegen maer si seyden neen maer wi sullen bliuen opter straten doen dwanck hise ter stont dat si in zijn huys keeren souden ende si quamen in zijn huys ende hi bereyde hen een maeltijt ende biec ongeheefde koecken ende si aten.
 maer eer si gingen ter rusten quamen die mannen vander stadt sodoma ende omleyden dat huys ionck ende out ende alle dat volc tesamen ende eyscheden loth ende seyden tot hem waer zijn die mannen die tot v gecomen zijn desen nacht.
 laetse wtcomen tot ons dat wise bekennen.
 loth ghinc tot hen voren die duere ende sloot die duere achter hem toe ende seide och lieue broeders ic bid v en doet niet alsulcken quaet ick hebbe twee dochteren die en hebben noch gheenen man bekent die sal ic hier buyten brengen onder v luyden ende doet met hen wat v belieft alleen desen mannen en doet niet want si zijn ingegaen onder de schaduwe mijns dacs maer si seyden gaet van daer doen spraken si weder ghi zijt hier in gecomen als een vremdelinck ende wilt ghi nv rechter zijn.
 wi willen v meer quaets doen dan den ghenen.
 ende si deden loth gewelt ouer zeere alsoo dat si bi na die duere opbraken ende siet die mannen staken haer hant buyten ende trocken loth tot hen int huys ende sloten de duere toe ende sloegen die mannen die daer buyten waren met blintheden beyde groot ende cleyn dat si die duere niet en consten vinden.
 ende si spraken tot loth hebdy hier in noch yewers eenen behouden sone oft sonen ende dochteren ende wie v aengaet in deser stadt dien leyt wt deser stadt want wi sullen dese plaetse te niet doen om dat haer geroep groot is voor den heere die ons gesonden heeft om haer te verderuene doen ghinck loth wt ende sprac met sinen behouden sonen die zijn dochteren nemen souden ende seyde staet op ende ghaet wt dese plaetse want die heere sal dese stadt verderuen maer si hieldent voor boerde.
 als nv den dagraet voort opginc dwongen die engelen hem te haesten ende spraken gaet henen neemt uwe wijf ende twee dochteren die ghi hebt dat ghi ooc niet ende vergaet inder misdaet van deser stadt.
 als hi nv lange vertoefde grepen si hem ende zijn wijf ende zijn twee dochteren metter hant om dat die heere hem sparen wilde ende leyde hem buyten ende lieten hem buyten voor die stadt ende aldaer spraken si seggende tot hen behout v ziele ende en siet niet achter v oock en staet niet hier in alle desen palen opten berghe behout v op dat ghi niet en verghaet maer loth sprack tot hen och neen mijn heere want uwe knecht ghenade vonden heeft voor v ende hebt groot gemaect uwe bermherticheyt die ghi mi ghedaen hebt dat ghi mijn ziele bi den leuen behielt ick en kan mi oock niet opten berge behouden het mocht mi aen comen een ongheual ende dat ick storue daer is een stadt bi daer ic in vlieden mach ende is cleyne aldaer sal ick mi behouden mogen si is doch cleyne dat mijn ziele leuendich bliue.
 doen sprac hi tot hem siet ic heb v oock in dese bede verhoort dat ic die stadt nyet om en sal keeren daer ghi af ghesproken hebt haest v behout v aldaer want ick en can niet ghedoen voor ghi en zijt eerst daer in daer af is de stadt genoemt zegor ende de sonne was opgegaen opter aerden doen loth te zegor binnen quam.
 doen liet die heere solpher ende vier reghenen vanden heere vanden hemel op sodoma ende gomorra ende keerde die steden om ende al dat lantschap daeromme gelegen ende alle de inwoonders der steden ende al wat op den lande groeyde.
 ende zijn huysfrouwe achterom siende is verandert in eens soutsteens beelde.
 maer abraham stont vroech op des morgens aen die side daer hi te voren stont voor den heere ende aensach sodoma ende gomorra ende al dat omliggende lant ende sach de voncken van der aerden opghaen ghelijck eenen domp van eenen ouen want als god die steden van dien palen verdorf ghedacht hi abrahams ende verloste loth wt die steden die hi omkeerde daer loth in woonde.
 ende loth trock op wt zegor ende bleef op den berge met beyde zijn dochteren want hi vreesde te zegor te bliuen ende bleef also in een speluncke met beyde zijn dochteren ende doen sprac die outste totter ioncster onse vader is out ende daer en is niemant vanden mannen meer opter aerden ghebleuen die ons beslapen mochte naer alder werelt wijse so coemt dan laet ons onsen vadere wijn te drincken gheuen ende hem droncken maken ende bi hem slapen op dat wi zaet van onsen vadere behouden also gauen si haeren vadere wijn te drincken in der seluer nacht ende die meeste ghinc in ende heeft geslapen bi haeren vadere ende hi en werts niet gewaer doen si haer bileyde noch doen si opstont.
 des anderen daechs sprack doutste tot der ioncster siet ick heb ghisteren bi minen vader gheslapen laet ons hem ooc desen nacht wijn te drincken gheuen dat ghi bi hem gaet slapen op dat wi zaet van onsen vadere moghen behouden.
 alsoo ghauen si haeren vadere oock dien nacht wijn te drincken ende die ioncste is bi haeren vader ingeghaen ende heeft gheslapen bi hem ende noch doen en wert hi des niet gewaer doen si haer bi leyde noch doen si opstont.
 alsoo werden loths dochteren beyde met kinde swaer van haeren vadere.
 ende die outste baerde eenen sone ende hiet sinen naem moab hi is die vader der moabiten tot op desen daghe.
 ende die ioncste baerde oock eenen sone ende hiet sinen naem dat kindt ammon hi is die vadere der ammoniten tot op den dach van huyden.
 abraham reysde van daer in dat zuyden landt ende woonde tusschen cades ende sur ende woonde als een vremt man te gerar ende seyde van zijnder huysfrouwe sara tis mijn suster doen sandt na haer abimelech die coninck was te gerar ende lietse halen.
 maer godt quam tot abimelech des nachts inden droom ende sprack tot hem siet ghi sult steruen om des wijfs wille die ghi ghenomen hebt want si is eens mans getrout wijf.
 maer abimelech en hadse noch niet aenghetast ende seyde heere wildy dan ooc een onwetende rechtuaerdich volc dooden.
 en heeft hi niet tot mi geseit tis mijn suster.
 ende si heeft mi ooc geseyt hi is mijn broeder.
 ic heb doch dat gedaen in simpelhede des herten ende suyuerheyt mijnder handen.
 ende god sprac tot hem in den droom ick weet oock dat ghijt met simpelder herten ghedaen hebt daerom heb ick v oock bewaert dat ghi niet ghesondicht en hebt teghen mi ende ick en hebts v niet toeghelaten dat ghise aenghetast hadt so gheeft nv den manne zijn wijf weder want hi is een propheet ende hi sal voor v bidden alsoo suldi leuendich bliuen waer ghise hem niet en wilt weder gheuen so suldy weten dat ghi die doot sult moeten steruen ende al dat uwe is.
 ende doen stont abimelech vroech op des nachts ende riep alle zijn knechten ende seyde hen allen dit voor haeren ooren ende die luyden vreesden zeere ende abimelech riep abraham oock ende seyde tot hem waerom hebdy ons dat ghedaen.
 ende wat heb ick v misdaen dat ghi alsulcken grooten sonde wildet brenghen op mi ende mijn rijcke.
 ghi hebt met ons geleeft niet soomen soude ende voort noch seyde abimelech tot abraham wat saechdy aen dat ghi dit gedaen hebt.
 ende abraham antwoorde ic dachte messcien in dese stede en is gheen vreese gods ende si sullen mi om mijns wijfs wille dooden ooc is si warachtich mijn suster want si is mijns vaders dochter maer niet mijns moeders dochter ick hebse tot een huysfrou ghenomen doen mi god wt mijns vaders huys hiet wandelen seyde ic tot haer die bermherticheyt doet aen mi dat waer wi comen suldy van mi seggen dat ic uwe broeder ben ende dus nam abimelech schapen runderen knechten ende maechden ende gafse abraham ende gaf hem weder zijn wijf sara ende seyde dlant staet v open woont daer waer dat v belieft ende seyde tot sara siet daer ick heb uwen broedere duysent silueren penninghen ghegeuen dat sal v een decsel der ooghen zijn voor alle die bi v zijn ende ouer al daer ghi coemt ouerdencket dat ghi wt dusdanige woorden begrepen zijt geweest.
 maer abraham badt godt doen ghenas god abimelech ende zijn wijf ende zijn maechden dat si kinderen baerden want die heere hadde te voren vaste ghesloten alle die moeders des huys abimelechs om sara abrahams wijfs wille.
 die heere besocht saram alsoo hie gheloeft hadde ende dede met haer also hi geseyt hadde ende sara ontfinck ende baerde abrahamme eenen sone in zijn oude daghen ter tijt dien hem god geseyt hadde ende abraham hiet sinen sone die geboren was ysaac dien hem sara baerde ende besneet hem ten achtsten dage so hem god gheboden hadde als hi hondert iaren out was.
 abraham was hondert iaert out ende doen wert hem zijn sone ysaac gheboren.
 ende sara sprac god heeft mi tot eenen ghelache ghemaect want wie dat hooren sal die sal mijnder belachen noch seyde si wie salt geloouen als hijt hooren sal abraham seggen dat sara kint sooget ende heuet hem eenen sone gebaert in zijn oude dagen.
 ende dat kint wies ende wert ghespeendt ende abraham bereyde een groote maeltijt inden daghe doen ysaac ghespeent wert.
 ende sara sach agars van egipten sone dien si abrahamme gebaert hadde spelende met ysaac haeren sone ende sprac tot abraham drijft dit ioncwijf wt met haeren sone want dees ioncwijfs sone en sal nyet erfgenaeme wesen met minen sone ysaac.
 dat woort beuiel abraham qualic om zijns soons wil maer god sprac tot hem ende latet v niet qualicken beuallen om des knechtkens ende ioncwijs wil alle dat sara v geseit heeft dat verhoort want in ysaac sal v dat zaet ghenoemt worden oock sal ick des ioncwijfs sone maken tot eenen grooten volcke om dat hi uwe zaet is.
 ende aldus soo stont abraham des morghens vroech op ende nam broot ende een flesse met water ende leydet op agars scouderen ende tknechtken mede ende lietse gaen doen troc si wech ende ginc in die woestine dolen bi bersabee als nv dat water wt der flessen was werp si dat knechtken onder eenen struyck ende ghinc henen ende ghinc sitten van verre teghen ouer eenen boochscuet verre want si seyde ic en sal tkint niet moghen sien steruen ende si sadt tegen ouer ende hief haer stemme op ende weende maer godt verhoorde die stemme des kindts ende die enghel goodts riep vanden hemel agar ende sprac tot haer wat doedy agar.
 en vreest niet want god heeft verhoort de stemme des kints daert leyt staet op neemt dat kint met uwen handen want ick sal hem tot een groot volck maken.
 ende god dede haer oogen op dat si een water fonteyne sach doen ghinc si henen ende vulde die flesse met water ende ghaf den kinde te drincken ende si woonde met den kinde ende twies ende woonde inder woestynen ende werdt een ionghe schutter ende woonde inder woeystine pharan ende zijn moeder nam hem een wijf wt egipten lant.
 ter seluer tijt sprac abimelech ende phicol zijns heyrs hooftman met abraham ende sprac god is met v in alle wat ghi doet daerom sweert mi by godt dat ghy my noch minen kinderen noch minen neuen niet letten en sult maer die barmherticheyt die ic v bewesen heb aen mi oock bewijst ende aenden lande daer ghi een incomelinc in zijt doen seyde abraham ic salt sweren.
 ende abraham strafte abimelech om des waterputs wille die abimelechs knechten met gewelt ghenomen hadden doen antwoorde abimelech ick en hebs niet gheweten wie dat ghedaen heeft oock en hebdijt mi niet geseyt daer toe en heb ict nyet ghehoordt dan huyden.
 doen nam abraham scapen ende runderen ende ghafse abimelech ende maecten beyde een verbont met malcanderen ende abraham stelde daer seuen ionghe oyen bysondert doen seyde abimelech tot abraham wat willen dese seuen oyen die ghi daer bisondert gestelt hebt.
 hi antwoorde seuen lammeren suldy van mijnder hant nemen dat si mi tot een ghetuychnis zijn dat ic desen put geghrauen hebbe daer af hiet die stede bersabee want si allebeyde daer ghesworen hebben ende alsoo maecten si tverbont tot bersabee om den put des eedts.
 doen stont abimelech op ende phicol zijns heyrs hooftman ende trocken weder inder philistinen lant maer abraham plantede boomen tot barsabee ende aenriep aldaer den naem des heeren des eewighen gods ende was een incomelinc inder philistinen landt eenen langhen tijt.
 na dien dat dese dingen geschiet waren proefde godt abraham ende sprack tot hem abraham abraham.
 ende hi antwoorde hier ben ick ende god sprack neemt ysaack uwen eenighen sone dyen ghi lief hebt ende ghaet henen in dat lant moria ende offert hem aldaer ten brantoffer op eenen berch dien ick v segghen sal doen stont abraham des nachts op ende bereyde sinen ezel ende nam met hem twee knapen ende sinen sone ysaac ende cloof hout tot brantoffer hi stont op ende ghinc henen ter plaetsen daer hem god af geseyt hadde ten derden daghe hief abraham zijn ooghen op ende sach die stede van verre ende sprac tot sinen knape blijft hier met den ezel ick ende die knecht sullen daer henen ghaen ende wanner wi aenghebeden hebben soo sullen wi weder tot v comen ende abraham nam dat hout tot den brantoffer ende leydet op sinen sone ysaac ende hi nam dat vier ende het mes in zijn hant ende die twee tesamen ghingen.
 doen sprack ysaac tot sinen vadere abraham mijn vader.
 abraham antwoorde wat wildy mijn sone.
 ende hi sprack siet hyer is vyer ende hout waer is datmen behoort te offeren totten brantoffer.
 abraham antwoorde mijn sone god sal totten brantoffer datmen offeren sal voorsien ende die twee ghinghen met malcanderen.
 ende als si quamen aen dye plaetse dye hem god gheseyt hadde maecte abraham aldaer eenen altaer ende hy leyde hout daer op als hi hadde sinen sone ysaac ghebonden leyde hi hem op den altaer bouen op dat hout ende recte zijn hant wt ende vattede dat mes om sinen sone te slaen tot eender offerhande.
 ende siet doen riep hem die engel des heeren vanden hemel ende seyde abraham abraham.
 hi antwoorde hier ben ic die enghel seyde en steect v hant niet aenden knechte ende en doet hem niet.
 want nv weet ic dat ghy god vreest ende en hebt niet gespaert uwen eenighen sone om minent wille doen hief abraham zijn ooghen op ende sach eenen ram achter hem verwerret inder hagen met zijn hoornen ende ghinck henen ende nam den ram ende offerden tot eenen brantoffere in zijns soons stede ende abraham hiet die stede die heere siet daer af seytmen noch huyden op desen daghe op den berghe daer die heere sien sal.
 ende die enghel des heeren riep abraham noch eens vanden hemele ende sprack ick heb by my seluen ghesworen spreect die heere nv ghi dat ghedaen hebt ende en hebt uwen eenigen sone niet ghespaert om mijnent wille dat ick uwe zaet ghebenedijen ende vermenichfuldigen sal als dye sterren des hemels ende als dat zant aen den oeur des zees ende uwe zaet sal besitten die poorten zijnder vianden ende door uwen zade sal alle volc der aerden ghebenedijt worden om dat ghy mijnder stemmen ghehoorsaem gheweest hebt.
 also keerde abraham weder tot den knapen ende stont oppe ende trocken tsamen tot bersabee ende woonde aldaer.
 na desen ghebuerdet dat abraham gebootschapt wert siet melca heeft ooc kinderen ghebaert uwen broedere nachor tewetene hus den eersten gheborenen sone ende bus sinen broeder ende chamuel vanden welcken die van syrien ghecomen zijn ende cased ende asa ende peldas ende iedlaph ende bathuel bathuel wan rebecca dese achte baerde melca nachor abraams broedere.
 ende zijn byslapersse ghenaemt ruma wan oock te wetene thabee gaon thahas ende maacha.
 sara wert hondert ende seuenentwintich iaer out soo langhe leefde si ende sterf inder stadt arbee die heet hebron inden lande canaan doen quam abraham dat hyse beclaghen ende beweenen soude daer na stont hi op vanden dienste van sinen lijcke ende sprack met den kinderen heth ende seyde ick ben een vremdelinck ende ick woone bi v gheeft mi een erfbegrauenisse bi v luyden dat ic minen dooden begraue.
 doen ontwoordeden heth sonen abrahamme ende seyden tot hem hoort lieue heere ghi zijt een prince gods onder ons begrauet uwen dooden in onsen kosteliken grauen gheen mensche van ons en salt v moghen verbieden dat ghi in hueren grauen uwen dooden begraeft doen stont abraham op ende neech voor den volcke des lants te wetene voor die kinderen heth.
 ende hi sprac met hen ende seyde belieuet v dat ick mijnen dooden begraue soo hoort mi ende biddet voor mi aen ephron den sone zeor dat hi mi gheue voor v luyden zijn dubbel speluncke die hi heeft in dat eynde van sinen acker voor eenen redeliken penninck voor mi om te sine tot een erfbegrauenisse want ephron woonde onder die kinderen heth.
 doen antwoorde ephron abraham dattet die kinderen van heth hoorden voor allen den ghenen die tzijnder stadt poorten wt ende in gingen ende seyde neen mijn heere ten sal alsoo niet geschieden maer hoort mi ic leuere v den acker ende die speluncke daer inne oock voor die ooghen mijns volcs te begrauen uwen dooden doen aenbede abraham voor den here ende dat volc des lants ende sprac met ephron dattet hoorde tvolck des lants ende seyde wildy mi verhooren soo neemt van mi des ackers ghelt dat ict v geue so sal ic minen dooden daer in begrauen.
 ephron antwoorde abraham ende sprack tot hem mijn heere hoort mi dat velt dat ghi begheert is vier hondert sikel siluers waert maer wat is dat tusschen v ende my.
 begraeft uwen dooden abraham verhoorde ephron ende woech hem daer dat ghelt dat hi geseyt had dattet die kinderen heth hoorden te weten vier hondert sikel ghekuerts siluers ende gangbaerder munten alsoo wert ephrons acker daer die dubbelle spelunck in is tegen mamre ouer abrahe tot eyghenen ghoede beuesticht metter speluncken daer inne ende met alle den boomen opten ackere rontsomme dat het die kinderen heth aensaghen ende alle die tot zijnder stadt poorten wt ende in ghinghen daerna begroef abraham zijn wijf sara in die speluncke des ackers die dubbel is tegen mamre ouer dat is hebron int lant canaan alsoo wert beuesticht den acker metter speluncken die daer in is abraham ter erfbegrauenissen vanden kinderen heth.
 abraham was out ende wel bedaecht ende die heere hadde hem gebenedijt in allen ende sprack tot sinen outsten knecht zijns huys die ouer alle zijn ghoet was legget uwe hant onder mijn dgye dat ic v late sweeren biden heere den godt des hemels ende der aerden dat ghi minen sone gheen wijf en neemt vanden dochteren der cananiten onder den welcken ic woone maer dat ghi trect in mijns vaders lant ende tot minen maechschap ende nemet minen sone ysaac een wijf.
 die knecht seyde hoe.
 en oft dat wijf mi niet volghen en wilde in dit landt soude ic dan uwen sone weder brenghen in ghene landt daer ghi wt ghetrocken zijt.
 abraham seyde tot hem wacht v daer voor dat ghi minen sone niet weder en brenget in dat lant die heere die god des hemels die mi van mijns vaders huyse ghenomen heeft ende vanden lande mijnder gheboorten die mi geseyt heeft ende oock ghesworen ende ghesproken dit lant sal ick uwen zade gheuen die sal sinen enghel voor v henen seynden dat ghi aldaer minen sone een wijf neemt maer ist dat v dat wijf niet volgen en wille soo sidy des eedts los alleene dat ghi minen sone niet derwaerts en leydet doen leyde die knecht zijn handt onder die dgye zijns heeren abrahams ende swoer hem dat te onderhouden dat woort dat daer ghesproken was.
 ende aldus nam die knecht thien kemelen vanden kemelen zijns heeren ende trock henen ende droech met hem van alderley goeden zijns heeren ende maecte hem op ende trock te mesopotamien tot der stadt nachor daer dede hi die kemelen hen nedere leggen buyten voor die stadt by eenen water putte tsauonts tot dier tijt als die vrouwen pleghen wt te gaen ende water te puttet ende sprack totten heere biddende.
 heere ghi godt mijns heeren abrahams coemt mi huyden te gemoet ende doet bermherticheyt aen minen heere abraham siet ick stae hier bi der fonteynen des waters ende der luyden dochteren van deser stadt sullen wt comen om water te scheppen wanneer nv een deerne coemt daer ick toe spreke neyghet v cruycke ende laet mi drincken ende si sal segghen drinct ick sal uwen kemelen oock te drincken geuen dat si die gene is die ghi uwen dienaere ysaac bereydt hebbet ende dat ick aen die selue bekenne dat ghi bermherticheyt aen minen heere gedaen hebbet.
 ende eer hi wt ghesproken hadde siet doen quam daer wt rebecca bathuels dochter die een sone van melca was die welcke nachors abrahams broeders wijf was ende droech een cruyke op haer schouderen ende si was een zeer schoon deerne van aensichte noch maecht ende gheenen man en hadde si bekent die ghinck neder totter fonteynen ende hadde die cruyck gheuult ende keerde wederomme doen liep haer die knecht te gemoete ende seyde laet mi een luttel waters wt uwer cruycken drincken ende si sprack drinct mijn heere ende haestelijck liet si die cruycke neder op haer handen ende ghaf hem te drincken ende doen si hem te drincken gegheuen hadde seyde si ick sal uwen kemelen water scheppen tot dat si al ghedrenct zijn ende si haeste haer ende goot die cruyck wt inden back ende liep totter fonteynen om te scheppen ende gaft allen sinen kemelen.
 maer die man merctese stille swigende willende weten oft die heere zijn reyse hadde wel laten gheraken oft niet als nv die kemelen alle ghedroncken hadden nam hi een ghulden voorhoofts spansel twee sikels swaer ende twee armringen aen haer handen thien sikel gouts swaer ende seyde mijn dochter wien ghaedy aen segget mi doch.
 hebben wi oock plaetse in ws vaders huys te herbergen.
 sy sprac tot hem ic ben bathuels dochter des soons melca dien si nachor baerde ende noch seyde si tot hem daer is oock veel kafs ende hoys by ons ende plaetsen ghenoech te herberghen.
 doen booch hem die man neder ende badt den heere ende sprack ghelouet si die heere die god mijns heeren abraham die zijn barmherticheyt ende zijn waerheyt niet onttrocken en heeft aen minen heere want die heere heeft mi ten weghe gheleyt tot mijns heeren broeders huys ende die deerne liep ende bootschaptet al in haers moeders huys al dat si ghehoort hadde ende rebecca had eenen broeder die hiet laban.
 ende laban liep daer buyten biden man aender fonteynen ende als hi sach dat voorhooftspansel ende die armringhen aen zijns susters handen ende hoorde die woorden rebecca zijnder suster dat si seyde alsoo heuet mi die man gheseyt soo quam hi tot den man ende siet hy stont byden kemelen aen die fonteyne ende seyde coemt hier binnen ghi ghebenedide des heeren waerom stady daer buyten.
 ick hebbe v dat huys gheruymt ende voor den kemelen plaetse ghemaect alsoo bracht hi den man int huys ende ontoomde die kemelen ende ghaf hen stroo ende voeder ende water te wasschen der kemelen voeten ende der mannen die met hen waren ende men settede hen broot voor in sinen aenschouwen.
 maer die knecht sprack ick en wille niet eten tot dat ick eerst mijn saken ghesproken hebbe si antwoorden segghet wech hi seyde ick ben abrahams knecht ende die heere heeft mijnen heere rijckelijck ghebenedijt ende is groot gheworden ende heeft hem schapen ende ossen siluere ende ghout knechten ende maerten kemelen ende ezelen ghegheuen daer toe heeft ooc sara mijns heeren wijf eenen sone ghebaert mijnen heere in zijn oude daghen dien heeft hi ghegheuen alle wat hi heeft ghehadt.
 ende mijn heere heeft mi beswooren seggende ghi en sult minen sone gheen wijf nemen vanden dochteren der cananiten inder welcker lant ick woone maer trect henen tot in mijns vaders huys ende tot mijnen gheslachte aldaer neemt mijnen sone een wijf maer ick seyde tot minen heere hoe.
 en oft mi dat wijf niet volghen en wilde doen sprac hi tot mi die heere daer ick voor wandele sal sinen engel met v seynden ende uwen wech voorspoedich maken dat ghi minen sone een wijf neemt van mijn maesschape ende van mijns vaders huyse dan sult ghi mijns eedts ontslegen zijn als ghy tot mijnen maechschappe comet en geuen si v niet soo suldt ghy mijns eedts ontsleghen zijn.
 alsoo quam ick huyden ter fonteynen ende seyde heere god mijns heeren abrahams hebdt ghi minen wech voorspoedich ghemaect daer ick lancs gereyst ben siet so stae ick hier bider waterfonteynen wanneer nv een maecht wt coemt om water te scheppene ende ick tot haer segghe gheuet mi een luttel waters te drincken wt uwer cruycken ende die mi segghen sal drinct ghi ick salt uwen kemelen oock scheppen dat si dat wijf si die die heere mijns heeren sone bereyt heeft.
 eer ick alsulcke woorden gheeynt hadde al swijghende in mijnder herten siet doen quam rebecca daer wt met eender cruycken op haer schouderen ende ghinck neder totter fonteynen ende schiep water ende ick seyde tot haer gheeft mi een weynich te drincken ende si nam haestelijcken die cruycke van haer schouderen ende sprack drinct ghi ende uwe kemelen sal ick oock te drincken gheuen.
 also dranck ick ende si drencte die kemelen ende ick vraechde haer ende sprac wiens dochter sidy.
 si antwoorde ick ben bathuels dochter des soons nachor die hem melca ghebaert heeft.
 doen leyde ick een voorspansel aen haer aensicht ende armringhen aen haer handen ende buychde mi ende aenbadt den heere ende loefde den god mijns heeren abraham die mi ten rechten weghe gheuoert heeft dat ick mijns heeren broeders dochter nemen soude tot eenen wijue voor mijns heeren sone.
 hierom oft ghi barmherticheyt oft waerheyt doet met minen heere so segghet mi ende oft v anders ghenoecht so segghet mi oock op dat ick wende ter rechter oft ter slincker siden.
 doen antwoorde laban ende bathuel ende spraken vanden heere is dat wt ghegaen daer omme en connen wi niet teghen v ghesegghen buyten sinen wille noch quaet noch goet siet daer is rebecca voor v neemtse trect henen dat si ws heeren soons wijf si also die here ghesproken heeft.
 als abrahams knecht dese woorden hoorde nijchde hi ende aenbadt den here totter aerden ende brocht voort silueren ende gulden cleynoodien ende cleederen ende ghafse rebecca voor een ghaue ende haeren broederen ende der moeder ghaf hi oock ghiften doen adt ende dranck hi metten mannen die met hem waren ende bleuen aldaer ouer nacht.
 des morghens stont hi op ende sprack laet mi reysen tot mijnen heere maer haere broeder ende haer moeder spraken laet die deerne ten minsten noch thien daghen bi ons blijuen daer na suldy reysen doen antwoorde hi hen en wilt mi niet houden want die heere heeft mi ten rechten weghe ghebrocht laet mi dat ick tot minen heere reyse doen spraken si laet ons die deerne roepen ende vraghen wat si daer toe seyt ende si riepen rebecca ende spraken tot haer wildy met desen man reysen.
 si antwoorde ia ic wil met hem.
 also lieten si rebecca haer suster reysen met haerder voesteren met abrahams knechte ende sinen gheselschappe.
 ende si baden god om voorspoet voor haer suster ende spraken tot haer ghi zijt onse suster ghi moet wassen in veel duysent duysenden ende uwe zaet besitte die poorten zijnder vianden.
 aldus bereyde haer rebecca met haeren deernen ende ghinck sitten op die kemele ende si volchde die mannen ende die knecht reysde henen met haeste tot sinen heere.
 ysaac wandelde ouer den wech die leyde aen der fonteynen des leuenden ende sienden want hi woonde int zuyden lant ende was wt ghegaen om te bedenckene inden velde aenden auont als hi zijn ooghen ophief ende sach op so sach hi datter kemelen quamen ende rebecca als si sach ysaac is si afgheclommen vanden kemele ende sprack totten knecht wie is die man die ons teghen coemt opten velde.
 die knecht sprack dat is mijn heere doen nam si haeren mantel ende bedecte haer.
 ende die knecht vertelde ysaac alle saken die hi ghedaen hadde.
 doen brachtse ysaac in die wooninghe zijns moeders sara ende hi nam rebecca tot eenen wijue ende hadse so zeer lief dat hi verminderde den rouwe die hem ghecomen was door die doot van zijnder moeder.
 ende abraham nam een ander wijf die hiet kethura die baerde hem simram ende iarsan medan ende madian iesbak ende sue.
 iarsan wan saba ende dedan.
 die kinderen van dedan waren assurim latusim ende lenmim.
 die kinderen van madian waren epha epher enoch abida ende eldaa dit zijn alle die kinderen van kethura maer abraham ghaf alle zijn goet ysaac maer die kinderen die hi van sinen byslapersen hadde ghaf hi ghiften ende lietse van sinen sone ysaac trecken alle die wijle dat hi noch leefde teghen dat oosten in den oost lant.
 ende dit is abrahams ouderdom die hi gheleeft heeft hondert ende vijfentseuentich iaer ende wert cranck ende starf inden tijdighen oudere doen hi oudt ende vol van daghen was ende wert vergadert tot sinen volcke ende zijn sonen ysaac ende ismael begroeuen hem inder dubbelder speluncken opten acker ephron des soons seor des hethiten die daer leyt teghen mamre inden velde dat abraham van den kinderen heth ghecocht hadde daer is abraham met sara zijn wijf begrauen ende nader doot abraham ghebenedijde god ysaac sinen sone ende hi woonde bider fonteynen des leuenden ende sienden.
 dit is ysaacs gheslachte abrahams sone abraham wan ysaac ysaac was veertich iaren oudt doen hi nam ten wijue rebecca die dochter bathuels wt syrien van mesopotamien labans des syriers suster.
 ende ysaac badt den heere voor zijn wijf want si was onuruchtbaer ende die heere verhoorde hem ende rebecca zijn wijf ontfinck ende die kinderen stieten malcanderen in haeren lichame doen sprack si doent mi also soude gaen wat wast oock van noode voor mi te ontfanghen.
 ende si ghinck henen om den heere te vraghene ende die heere sprack tot haer tweederhande volck is in uwen lichaeme ende tweederhande luyden sullen hen scheyden wt uwen lichaem ende deen volck sal dander te bouen gaen ende die grootste sal den minsten dienen.
 als nv den tijt quam dat si baren soude siet doen waren tweelinghen in haeren lichaeme die eerste die daer wt quam was rootachtich heel rou ghelijck een vel ende si naemden hem esau terstont daer na quammer voort zijn broeder die hielt metterhant die versenen esau ende hieten hem iacob.
 ysaac die was tsestich iaer oudt doen die cleyn kinderen gheboren werden ende als die knechtkens groot werden wert esau een iagher ende iacob een ackerman iacob was een simpel man ende woonde in die huysen ende ysaac hadde esau lief om dat hi van sinen wiltuanck adt maer rebecca hadde iacob lief.
 ende iacob koocte een gherecht doen quam esau vanden velde ende was moede ende sprack tot iacob laet mi proeuen vanden rooden gherechte want ick ben moede daer af heet hi edom maer iacob sprack vercoopt mi huyden v eerste gheboorte esau antwoorde siet ick moet doch huyden steruen wat soude mi dan helpen die eerste gheboorte.
 iacob sprack so sweret mi huyden ende hi swoert hem ende vercocht iacob also zijn eerste gheboorte.
 doen ghaf hem iacob broot ende dat moes gherechte ende hi adt ende dranck ende stont op ende ginck van daer cleyn achtende dat hi zijn eerste gheboorte vercocht hadde.
 het quam eenen dyeren tijt int lant nader voorleden die te abrahams tijden was ende ysaac trock tot abimelech der philistijnen coninc tot gear doen openbaerde hem die here ende sprack en trect niet af in egypten maer blijft int lant dat ick v segghe weest een vremdelinck in desen lande ende ick sal met v zijn ende v ghebenedien want v ende uwen zade sal ick alle dit lant gheuen ende sal vaste maken minen eedt dien ick uwen vader abraham ghesworen heb ende ick sal uwe zaet vermenichfuldighen als die sterren des hemels ende sal uwen nacomelinghen alle dit lant gheuen ende door uwe zaet sal alle volck ghebenedijt worden om dat abraham mijnder stemmen ghehoorsaem is gheweest ende heuet ghehouden minen zeden mijn gheboden mijn insettinghen ende mijn wetten.
 aldus woonde ysaac te gerar ende wanneer die luyden van dier steden na zijn wijf vraechden so sprack hi het is mijn suster want hi vreesde te segghen het is mijn wijf denckende si mochten mi dooden om rebecca willen want si was schoone van aensichte als hi daer een wijle gheweest hadde so sach abimelech der philistijnen coninck wt een venstere ende wert ghewaer dat ysaac boerde met sinen wijue rebecca doen ontboot abimelech ysaac ende seyde siet het is v wijf hoe hebdy dan gheloghen seggende sy is mijn suster.
 isaac antwoorde hem ick sorchde ick soude messchien moeten steruen om haeren wille abimelech sprac waeromme hebdi ons bedroghen.
 het waer licht geschiet dat yemant van den volcke hem bi uwen wiue gheleyt had ende ghi haddet alsoo op ons een scult ghebrocht.
 doen gheboot abimelech al den volcke ende sprac wie dese mans wijf aentast die sal die doot steruen.
 ende ysaac zaeyde in dien lande ende vandt in dien iare hondert mael soo vele als hi ghezaeyt hadde want die here ghebenedide hem ende hi wert een rijck man ende hi ghinck ende wies tot dat hy seer groot wert dat hi veel goets hadde aen cleyn ende groot vee ende een groot gesin daeromme benijden hem die philistinen ende verstopten alle die putten die zijns vaders knechten gegrauen hadden ter tijt abrahams zijns vaders ende vuldense met aerde dat oock abimelech tot hem sprac vertrect van ons want ghi zijt ons te machtich gheworden.
 doen troc ysaac van daer ende is ghegaen om te comen aen die beke van gerare ende te woonen aldaer ende als hi nv gheseten was liet hi die fonteyn wateren grauen die si ten tijden zijns vaders abrahams ghegrauen hadden die welcke die philistinen verstopt hadden na abrahams doot ende noemdense metten seluen name daerse zijn vader mede ghenoemt hadde ooc groeuen ysaacs knechten inden beke ende vonden aldaer een fonteyne leuende waters maer die herders van gerar hadden twist met ysaacs herderen ende seyden dat water is onse doen hiet hy die fonteyn verwitinghe om dat si hem daer verweten.
 doen groeuen si een ander fonteyn daer omme hadden si ooc twist daeromme hiet hi dye viantschap ende si trocken van daer ende groeuen noch eene andere fonteyn daer en keuen si niet om daerom hiet hise breether ende seyde nv heeft ons die here verbeyt ende ons laten wassen inden lande daer na troc hy van daer te bersabee.
 ende die heere openbaerde hem in dier seluer nacht ende sprack ick ben ws vaders abrahams god en vreest niet want ic ben met v ende ick sal v ghebenedien ende v zaet vermenichfuldigen om mijns knechts abrahams wille doen maecte hi aldaer eenen altaer ende aenriep den naem des heren ende stelde aldaer zijn tenten ende zijn knechten groeuen aldaer een fonteyne ende abimelech ghinc tot hem van gerar ende ahusath zijn vrient ende phicol zijn ritmeester isaac sprack tot hen waeromme coemdi hier tot mi.
 ende ghi luyden haet mi doch ende hebt mi van v ghedreuen.
 sy seyden wi sien met sienden oogen dat die heere met v is daeromme seyden wi daer sal een verbont met eenen eedt tusscen ons ende v zijn ende willen een verbont met v maken dat ghi ons gheen scade en doet ghelijck wi v niet aengetast en hebben ende gelijc wi v niet dan alle goet gedaen en hebben ende v met vreden lieten trecken ende met die benedictie des heeren doen bereyde hi hen lieden een maeltijt ende si aten ende droncken ende des morghens vroech stonden si op ende die eene swoer den anderen ende isaack lietse ghaen ende si toghen van hem met vreden.
 ten seluen daghe quamen isaacs knechten ende seyden hem vander fonteynen die si gegrauen hadden ende spraken tot hem.
 wy hebben water gheuonden ende hi noemdet oueruloedicheyt daer af heet de stadt bersabee tot opten dach van heden.
 doen esau veertich iaer out was nam hy dat wijf iudith die dochter beri des hethiters ende basmath die dochter elon des hethiters dese beyde hadden vertoorent den sin van ysaac ende rebecca.
 ende het ghebuerde doen ysaac out gheworden was dat zijn ooghen doncker waren ende hi en conste niet ghesien ende riep esau sinen grootsten sone ende sprac tot hem mijn sone hy antwoorde hier ben ick ende hi sprac ghi siet dat ic ben oudt geworden ende en wete niet wanneer ic steruen sal so neemt v ghetuych koker ende boghe ende gaet wt ten velde ende vanget mi wiltbraet ende maect mi een spijse so ghi weet dat ict geerne hebbe ende brenget mi hier binnen dat ict ete dat mijn ziele v ghebenedie eer ick sterue.
 ende rebecca hoorde dit woort dat ysaac tot sinen sone seyde ende esau ginc ten velde om zijns vaders ghebot te volbrengene doen sprack rebecca tot haeren sone iacob ick heb ghehoort uwen vader spreken met esau uwen broeder ende segghen brenct mi wiltbraet ende maect my eten dat ick ete ende ick v ghebenedie voor den heere eer ic sterue soo hoort nv daer om mijn stemme mijn sone wat ick v heete gaet henen totter cudden ende haelt mi twee goede bocxkens dat ic uwen vader daer af een spijse make die hi gheerne etet ende die suldi uwen vadere draghen dat hise ete op dat hi v ghebenedie voor zijn doot.
 iacob sprac tot zijnder moeder rebecca weet ghi niet dat mijn broeder esau rou is ende ick ben saechte.
 ende mijn vader mochte mi messcien tasten ende hi soude mi achten als oft ick met hem spottede ende soude mi vermaledien ende niet ghebenedien doen sprac zijn moeder tot hem die vermaledijnge si op my mijn sone verhoort mijn stemme gaet ende haelt mi dat ic v heete doen ginck hi henen ende haeldet ende bracht zijn moeder.
 ende zijn moeder maecte een spise soot zijn vader geerne adt ende nam esaus huers grootsten soons costelijcke cleederen die si bi haer in huys hadde ende tracse iacob haren minsten sone aen maer die vellen van den bocxkens dede si hem om zijn handen ende daer hi saecht was aenden hals bedecte si die naectheyt daer mede ende gaf hem also dat eten metten broode so zijt gemaect hadde in iacobs handen haers soons.
 ende hi droecht bi sinen vader ende sprack mijn vader.
 hi antwoorde ick hoor v wie sidy mijn sone.
 iacob seyde ick ben esau v eerste gheboren sone ick heb ghedaen soo ghi mi gheseyt hebt staet op ende sit om te eten van mijnen wiltbrade op dat mi uwe ziele gebenedie isaac sprac tot sinen sone mijn sone waer hebdijt so haeste mogen vinden.
 hy antwoorde het is des heeren wil gheweest dat my gheringhe te ghemoete quam dat ic wilde doen sprac isaac tot iacob coemt hier bi mijn sone dat ick v taste oft ghi zijt mijn sone esau oft niet also ginc iacob tot sinen vader isaac ende als hi hem ghetast hadde sprack hi die stemme is iacobs stemme maer die handen zijn esaus handen.
 ende hi en bekende hem niet want die rouwe handen gauen wt die gelikenis der handen vanden grootsten ende ghebenedide hem ende sprac tot hem sidi mijn sone esau.
 hi antwoorde ia ic bent doen sprac hi so brenget mi hier mijn sone te eten van uwen wiltbrade dat v mijn ziele ghebenedide doen bracht hijt hem ende hi adt ende als hi die spijse ghegeten hadde droech hi hem ooc wijn ende als hi gedroncken hadde sprac hi tot hem coemt hier ende cust mi mijn sone hy ginck tot hem ende custe hem terstont als hi rooc den rueck zijnder cleederen ghebenedide hy hem ende sprack.
 siet den rueck mijns soons is ghelijc eenen ruecke des veldts dat die heere ghebenedijt heeft godt gheue v van den dauwe des hemels ende vander vetticheyt der aerden korens ende wijns oueruloedicheyt volc moet v dienen ende lieden moeten v te voeten vallen weest een heere bouen uwen broeder ende uwer moeder kinderen moeten voor v buyghen vermaledijt moet hi wezen die v vermaledijt die v gebenedijt moet veruult wesen met benedictien.
 als dus isaac voleyndt had die ghebenedijnghe ende iacob nauwe buyten ghegaen en was van sinen vadere isaac doen quam esau ende die gecoocte spijse brocht hi van zijnder iacht en droechse binnen by sinen vader ende esau seyde tot sinen vader staet op mijn vadere ende eedt van ws soons wiltbraet op dat v ziele mi gebenedie doen antwoorde hem isaac zijn vader wie sidi.
 hy sprac ick ben esau v eerste gheboren sone doen wert isaac bouen der maten zeer verscrict ende bouen datmen geloouen mach verwonderende seyde hi wie is die iager die mi gebrocht heeft geuangen wiltbraet ende ic hebber afgegeten eer ghi quaemt ende heb hem gebenedijt.
 hi sal ooc gebenedijt bliuen.
 als esau zijns vaders redenen hoorde riep hy luyde ende werdt wtermaten seer onstelt ende seyde tot zijnen vadere ghebenedijdt mi oock mijn vadere hi sprack vwe broder is gecomen met liste ende heeft uwe benedictie wech doen sprack hi hi heet recht iacob want hi heeft mi nv twee mael vertreden vertreden ekes heit eenen sool vanden voete daer af coemt iakob oft iacob een vertreder mijn eerstegeboorte heeft hi wech ende siet nv neemt hi ooc mijn benedictie ende sprack en hebdy mi niet een benedictie ghehouden.
 ysaac antwoorde ende sprack tot hem ick hebbe hem een heere ouer v ghesedt ende alle zijn broeders onder sinen dienst gestelt met coren ende met wine heb ick hem voorsien wat sal ick v doch nv meer voortaene doen mijn sone.
 esau sprack tot sinen vadere hebdy dan maer een benedictie mijn vader.
 ick bidde v ghebenedijt mi ooc mijn vader ende als hi met luyder stemmen weende doen antwoorde isaac zijn vader ende sprack tot hem in die vetticheyt der aerden ende inden dauwe des hemels van bouen sal v benedictie wesen metten swaerde suldy v gheneren ende uwen broedere dienen ende het sal gheschieden dat ghi zijn iock sult aflegghen ende van uwen halse schudden.
 ende esau hatede iacob altoos om der benedictien wille daer zijn vader hem mede ghebenedijt hadde ende sprack in zijnder herten den tijt sal haest comen van mijns vaders droefheyt ende ick sal minen broeder iacob dooden doen wert rebecca gebootschapt dit woort haers meesten soons en sandt wt ende liet haeren cleynsten sone iacob roepen ende sprac tot hem siet uwe broeder esau dreycht v dat hi v dooden wilt ende nv hoort mijn stemme mijn lieue sone ende ghaet henen ende vliedet tot mijnen broedere laban in aran ende blijft daer een cleyn wijle bi hem tot dat die raserije ws broeders ruste ende tot dat die gramschappe teghen v stil houde ende verghete wat ghi hem ghedaen hebt ende dan sal ick seynden ende laten v vandaer halen waeromme sal ic berooft worden van beyde mijn sonen in eenen dage ende rebecca sprac tot isaac mi verdriet te leuen om heths dochteren ist dat iacob een wijf neemt vanden gheslachte deses landts soo en wil ick niet leuen.
 doen riep isaac sinen sone iacob ende gebenedide hem ende geboot hem segghende en neemt gheen wijf vanden dochteren canaan maer ghaet henen ende reyst in mesopotanien tot bathuel in ws moeders vaders huys ende neemt aldaer een huysfrouwe vanden dochteren laban ws moeders broeders ende die almachtighe god ghebenedie v ende make v vruchtbaer ende vermenichfuldighe v dat ghi wordt in een groote schare volcs ende hi gheue v die benedictie abrahams v ende uwen zade na v op dat ghi besitten moghet dat landt uwer pelgrimagie dat welcke god abraham uwen ouden vadere belouet heeft.
 alsoo liet isaack iacob reysen dat hi in mesopotanien trocke tot laban bathuels sone van syrien zijnder moeders rebecca broeder.
 als esau sach dat isaack iacob ghebenedijt hadde ende laten reysen af in mesopotanien op dat hi aldaer een huysfrouwe name ende dat na dien dat hi hem gebenedide gheboot dat hi gheen huysfrouwe nemen een soude vanden dochteren canaan ende dat iacob sinen vadere ende zijnder moeder ghehoorsaem zijnde reysde in mesopotanien ende sach ooc dat isaac zijn vader niet gheerne en sach die dochteren canaan ghinck hi henen tot ismael ende nam bouen die wiuen die hi te voren hadde mahalath ismaels dochter des soons abrahams die suster nabaioth ten wiue.
 maer iacob is wtghereyst van bersabee ende reysde te aran ende quam op een plaetse daer hi rusten wilde want die sonne ondergegaen was nam hi daer een van dien steenen ende leyden onder zijn hooft ende ghinck ligghen slapen in die selue plaetse ende in sinen slaep heeft hi ghesien een leere staende opter aerden die metten oppersten eynde den hemel raecte die engelen gods clommender lancs op ende neder ende die heere stont daer op ende sprac ick ben die heere abrahams ws vaders god ende isaacs god dlant daer ghi op ligt sal ic v ende uwen zade geuen ende v zaet sal worden gelijc tstof der aerden ende ghi sult wtgebreyt worden ten westen oosten noorden ende ten zuyden ende door v ende uwen zade sullen alle geslachten ghebenedijt worden ende siet ic sal v behoeder wesen waer ghi henen trect ende ic sal v weder in dit lant brenghen want ick en sal v niet verlaten tot dat ick doe alle wat ic v gheseyt hebbe.
 als iacob van sinen slape ontwaecte sprack hi sekerlijck is die heere in dese plaetse ende ick en wists niet ende vreesde ende sprac hoe veruaerlijc is dese stede ten is hier anders niet dan een huys gods ende een poorte des hemels ende iacob stont des morghens vroech op ende nam den steen dien hi tsinen hoofde gheleyt hadde ende rechten op tot een gedenckenisse ende goot daer olie op ende hiet die stede bethel ende daer te voren hiet die stede lusa.
 ende iacob dede een ghelofte ende sprac ist dat god met mi sal zijn ende mi behoeden inden weghe dien ic reyse ende broot te eten geue ende cleederen aen te doen ende mi met vrede weder tot mijns vaders huys brenge so sal de heere mi tot een god zijn ende desen steen dien ic opgerecht hebbe sal een huys gods genoemt worden ende al wat ghi mi gheeft daer af sal ick v die thiende gheuen.
 iacob is van daer ghereyst ende is ghecomen in dat oosten lant ende sach om ende siet daer was een fonteyne opten velde ende drie cudden scapen daer bi want vander fonteynen pleech dat vee water te drincken ende den mont des puts was gesloten met eenen grooten steen ende het was een maniere als alle die scapen vergadert waren dat si dan den steen afwentelden ende als die cudden der schapen genoech vermaect waren vanden water so wert hi weder opten mondt vanden put gheleyt ende iacob sprack totten herderen broeders van waer sidy.
 si antwoorden wi zijn van aran hi seyde tot hen kendy oock laban den sone nachor.
 si antwoordeden wi kennen hem wel hi sprac is hi gesont.
 si antwoorden het ghaet hem wel ende siet daer coemt zijn dochter rachel met haer cudde schapen hi sprac tis noch hooch dach ende ten is noch gheen tijt dat vee in te driuen drenct die schapen ghaet henen ende weytse si antwoordeden wi en mogen tot dat al die beesten der cudden tsamen vergadert zijn ende den steen van dat ghadt der fonteynen wentelen ende alsoo die schapen drencken.
 als hi noch met hen sprack quam rachel met den schapen haers vaders want si hoede die schapen als iacob sach rachel ende wist wel dattet zijn nichte was ende labans zijns moeders broeders schapen ghinck hi toe ende wentelde den steen vanden ghate der fonteynen ende drencte die schapen zijns moeders broeders ende custe rachel ende hief op zijn stemme ende weende ende seyde haer dat hi was haers vaders broeder ende rebecca sone doen liepsi ende seydet haeren vadere.
 als laban hoorde van iacob zijnder suster sone dat hi comen was so liep hi hem tegemoet ende omhelsde hem ende custen ende brocht hem in zijn huys doen vertelde hi hem alle dese gheschiedenissen doen sprack laban tot hem ghi zijt mijn been ende mijn vleesch ende als ouerleden was den tijt van eender maent daer na sprack hi tot iacob al sidy mijn broeder suldy mi daerom om niet dienen.
 segt wat sal uwen loon zijn.
 aldus diende iacob om rachel seuen iaer ende tdochten hem luttel daghen te wesen om die grootheyt der liefden ende iacob sprac tot laban geeft mi mijn wijf want dien tijt is hier dat ic bi haer ligghe doen noode laban alle zijn vrienden van dier plaetsen ende bereyde hen die bruyloft.
 maer des auonts nam hi zijn dochter lia ende brachtse in tot iacob ende hi besliepse ende laban gaf lia zijn dochter selpha tot een ioncwijf.
 maer des morgens siet doen wast lia ende hi sprack tot laban waerom hebdy mi dat gedaen heb ic v niet gedient om rachel waerom hebdy mi dan bedrogen.
 iacob dede also laban begheerde ende als die weke ouerleden was nam hi rachel tot eenen wijue ende laban ghaf rachel zijn dochtere een ioncwijf die hiet bala.
 als die heere sach dat iacob liam versmade maecte hijse vruchtbaer ende rachel onuruchtbaer ende lia ontfinck ende baerde eenen sone dien hiet si ruben ende sprac die here heeft aenghesien mijn ootmoedicheyt nv sal mi mijn man liefhebben ende noch eens ontfinck si ende baerde eenen sone ende seyde die here heeft ghehoort dat ick versmaet ben ende heeft mi ooc desen ghegheuen ende hiet hem simeon die derde reyse ontfinck si ende baerde eenen sone ende sprack noch sal hem mijn man weder tot mi doen want ick heb hem drie sonen ghebaert daerom hiet si hem leui ten vierden ontfinck si ende baerde eenen sone ende sprack.
 nv wil ick den here dancken daerom hiet si hem iuda ende hielt op te baren.
 doen rachel sach dat si onuruchtbaer was benijde si haer suster ende sprack tot iacob gheeft mi oock kinderen oft anders sal ick steruen iacob die wert zeer toornich op rachel ende sprack ben ick dan in gods stede die v berooft heeft van die vruchte ws lichaems.
 siet sprack si ick heb een maerte ghenaemt bala gaet in tot haer op dat si mi op minen schoot bare ende ick door haer vermeerdert mach worden ende wt haer kinderen vercrijghe ende ghaf hem also bala haer ioncwijf ten wijue.
 als die man bi bala ghecomen is heeft si ontfanghen ende baerde eenen sone doen sprack rachel god heeft mijn zaet gherecht ende mijn stemme verhoort ende mi eenen sone ghegheuen daerom hiet si hem dan noch eens ontfinck bala rachels ioncwijf ende baerde den tweeden sone doen sprac rachel god heeft mi ghelijck ghemaect met mijnder suster ende ick ben becomen ende si hiet hem nephthalim.
 als lia sach dat si ophielt te baren nam si haer ioncwijf selpha ende ghafse iacob te wijue aldus baerde selpha lia ioncwijf eenen sone doen sprack lia salichlijck ende hiet hem gad daer na baerde selpha den tweeden sone doen sprack lia dits voor mijn salicheyt want mi sullen salich prijsen die vrouwen ende hiet hem aser.
 ruben ginck wt ter tijt des tarwen oofts ende vant mandragora opten velde ende brachtse zijnder moeder lia thuys doen sprack rachel tot lia gheeft mi een deel vander mandragora ws soons si antwoorde en hebdy niet ghenoech dat ghi minen man ghenomen hebt ende wilt oock mijns soons mandragora nemen.
 rachel sprac wel laet hem desen nacht bi v slapen voor ws soons mandragora als iacob des auonts vanden velde quam ginc lia wt hem te gemoet ende sprac tot mi suldy ingaen want ick heb v ghehuert om mijns soons mandragora.
 ende hi sliep dien nacht bi haer ende god verhoorde lia ende si ontfinck ende baerde iacob den vijfsten sone ende sprack god heuet mi gheloont dat ick mijn ioncwijf minen man ghegheuen heb ende hiet hem isachar noch eens ontfinck lia ende baerde iacob den sesten sone ende sprack god heeft mi rijck ghemaect met een goede ghifte nv sal mijn man weder bi mi woonen want ick heb hem ses sonen ghebaert ende hiet hem zabulon daerna baerde si een dochter die hiet si dina.
 god ghedachte rachels ende verhoordese ende maectese vruchtbaer doen ontfinck si ende baerde eenen sone ende sprack god heeft minen lachter van mi ghenomen ende hi hiet hem ioseph ende sprack god wil mi noch eenen anderen sone daer toe doen.
 als nv ioseph gheboren was sprack iacob tot laban swagher laet mi trecken ende reysen aen mijn side ende in mijn lant geeft mi mijn wijuen ende mijn kinderen daer ick v om ghedient heb dat ick trecke want ghi wetet wat dienst dat ick v ghedaen heb laban sprack tot hem laet mi ghenade voor uwe ooghen vinden ick heb onderuonden dat mi god ghebenedijt heeft om uwen wille sedt uwen loon dien ick v geuen sal hi antwoorde hem ghi weet hoe dat ick v ghedient heb ende hoe groot dat v rijcdom is ghewassen in mijn handen ghi hadt luttel eer ick hier quam maer nv zijt ghi rijck gheworden ende die here heuet v ghebenedijt te mijnder incoemste ende nv waert oock recht dat ick mijn huys versaghe laban antwoorde wat sal ick v dan gheuen.
 iacob sprack ghi en sult mi niet met allen gheuen maer ist dat ghi mi doen wilt dat ick v segghen sal so wil ick wederom weyden ende hoeden uwe vee.
 gaet huyden door alle die cudden rontsom ende scheydet ghi van daer alle gheplacte ende bonte schapen ende wat daer bont ende gheplacket so wel onder die schapen als onder die gheyten zijn sal dat sal minen loon zijn so sal mi morghen mijn gherechticheyt tuyghen wanneer het v coemt mi te loonen dat wat niet gheplact ende bont en is onder die gheyten ende wat swert onder die lammeren is dan suldy mi straffen van dieften.
 laban sprack ic neemt in dancke so ghijt gheseyt hebt ende sceyde in dien daghe wt besprenkelde ende bonte bocken ende alle gheplacte ende bonte gheyten ende schapen ende rammen also verre alsser wat wits aen was ende al wat swert was onder die lammeren ende hi deet in zijnder kinderen handen ende hi maecte ruymte drie dach reysen verre tusschen hem ende iacob also weyde iacob die ouerghebleuen cudde laban.
 iacob nam groen roeyen ende taxkens van popelier boomen ende amandel boomen ende wt plantanus boomen ende scheldese eens deels ende als hijse gheschelt hadde daer die schorsen af waren sachmen witte strepen ende daer si heel bleuen waren si groen ende so is die verwe verscheyden gheworden ende hi leyde die stocken die hi gheschelt hadde binnen in die drencke voor die cudde die daer moeste comen om te drincken dat si ontfangen souden als si quamen drincken aldus ontfinghen die cudden ouer die stocken ende brochten besprenckelde beplacte ende bonte doen scheyde iacob die lammeren wat niet bont ende al wat swert was ende hi dedese te hoope onder labans cudde ende hi maecte hem seluen een eyghene cudde vanden beplacten ende dese en dede hi tot labans cudde niet maer wanneer den loop der vroegher cudden was leyde hi die stoxkens in die goten voor die ooghen der cudden dat si ouer die stocken ontfangen souden maer inden spadelijcken loop daer en leyde hijse niet in also werden die spadelinghen labans ende die vroeghe iacobs daer af wert die man bouen maten rijck dat hi veel schapen ioncwijfs knechten kemelen ende ezelen hadde.
 na dat iacob hoorde labans sonen woorden die seyden iacob heeft alle onse vaders goet ghenomen ende van ons vaders goet heeft hi alsulcken rijcdom ghecreghen ende iacob aensach labans aensichte ende siet ten was niet teghen hem ghelijct ghisteren ende eerghisteren was ende aldermeest om dat die heere sprack tot iacob trect weder in ws vaders lant ende tot uwen maechschap ick sal met v zijn ende iacob sont ende liet roepen rachel ende lia int velt daer hi voede zijn cudden ende sprack tot hen ick sie dat ws vaders aensicht niet en is teghen mi ghelijct ghisteren ende eergisteren was maer die god mijns vaders is met mi gheweest ende ghi luyden weet dat ick na al mijnder macht uwen vader ghedient heb maer uwe vader heeft mi bedroghen ende nv thienmael minen loon verandert maer god en heuet hem niet toeghelaten dat hi mi schade dede wanneer hi sprack die bonte sullen uwen loon zijn so baerde alle die gantse cudden bonte maer wanneer hi sprack die witte sullen uwen loon zijn so baerden die cudden witte also heeft god die goeden ws vaders hem ontkeert ende mi ghegheuen want als die tijt des loops quam hief ick mijn ooghen op ende sach inden droom ende siet die mannekens spronghen op die wijfkens van verscheyden beplatte ende bonte verwen.
 ende die engel gods sprack tot mi inden droom iacob.
 ende ick antwoorde hier ben ick hi sprack heft op v ooghen ende siet die mannekens springhen op die besprenckelde die beplatte ende bonte wijfkens want ic hebt al ghesien wat v laban doet ick ben die god te bethel daer ghi den steen ghesalft hebt ende mi aldaer een ghelofte ghedaen hebt nv reyst ende trect wt desen lande ende trect weder int lant van uwer gheboorten.
 doen antwoorden rachel ende lia ende spraken tot hem wi en hebben toch gheen deel noch erue meer in ons vaders huys hi heeft ons doch ghehouden als die vremde want hi heeft ons vercoft ende onsen loon verteert daerom heeft god onsen vader zijn rijckdom afghewendet tot ons ende tot onse kinderen al wat god v gheseyt heeft dat doet.
 ende aldus stont iacob op ende sette zijn kinderen ende wijuen op kemels ende voerde wech alle zijn vee ende alle zijn haue die hi te mesopotanien vercreghen hadde op dat hi quame bi ysaac sinen vader int lant canaan laban was ghegaen om zijn schapen te scheeren ende rachel stal haers vaders afgoden ende iacob en woudet hem niet te kennen gheuen dat hi vloot also vloot iacob ende al dat hem toebehoorde reysde wech ende voer ouer dat water ende trock recht naden berghe galaad.
 ten derden daghe wert laban ghebootschapt dat iacob vloot ende hi nam zijn broederen tot hem ende veruolchde hem seuen dach reysen ende hi achterhaelde hem opten berch galaad maer god quam tot laban die van sirien was inden droom des nachts ende sprac tot hem wacht v dat ghi met iacob niet anders en spreect dan goet ende laban naecte tot iacob iacob hadde zijn tenten opten berch gheslaghen ende laban met zijn broeders als hi daer iacob achterhaeldt hadde sloech hi zijn tenten ooc opten seluen berch galaad ende hi seyde tot iacob waerom hebdy also gedaen dat ghi sonder mijn wete hebdt mi mijn dochteren ontuoerdt als die die door tswaert gheuangen waren.
 waerom hebdy dat verborgen dat ghi vlieden wout ende hebt v mi ontstolen ende en hebbet mi niet geseyt dat ic v met blijscapen geleit hadde met sange met tamboren ende met harpen.
 ende en hebt mi mijn kinderen ende dochteren niet laten cussen ghi hebt sottelijc gedaen ende nv ist wel in mijnder macht dat ick v wederom quaet hadde mogen doen maer ws vaders godt heeft ghisteren tot mi geseyt wacht v dat ghi met iacob niet anders dan goet en spreect ende want ghi dan trecken woudt ende begheerdet soo zeere ws vaders huys waerom hebdy mi mijn goden ghestolen.
 iacob antwoorde ende sprack tot laban die reden dat ic sonder uwe weten ghereyst ben is dese ic vreesde dat ghi uwe dochteren van mi trecken sout met gewelt maer dat ghi mi opsegt van dieften bi den welcken ghi v goden sult vinden die sterue hier voor onsen broederen doet dat uwe is bi mi ende nemet wech maer hi en wiste niet dat rachel ghestolen hadde die afgoden doen ginc laban in iacobs tenten ende lie ende beyder ioncwiuen ende hi en vant daer niet ende als hi ghinc in rachels tenten doen haeste haer rachel ende nam die beelden ende berchse onder der kemelen stroo ende ginc daer op sitten laban ondersocht alle die tenten ende en vant niet doen sprac si tot haeren vader mijn heere en weest niet toornich want ic en can voor v niet opgestaen want mi is nv gesciet nae die gewoonte vanden vrouwen ende also is die neersticheit des soeckers bespot.
 ende iacob toornich wesende sprack met twist tot laban wat heb ick mishandelt oft gesondicht dat ghi op mi so verhit zijt.
 ghi hebt alle mijnen huysraet ondersocht wat hebdy van uwen huysrade vonden.
 legt dat voor uwe ende mijn broeders op dat si tusschen v ende mi rechten twintich iaer heb ick daerom bi v geweest v scapen ende geyten en hebben niet onuruchtbaer geweest die rammen uwer kudden en heb ic niet gheten so wat die dieren verscoorden en heb ic v niet getoont ick betaelde v alle scade ghi eyschet van mijnder hant al wast mi oock des daechs oft snachts ghestolen des daechs versmachte ick van hitten ende snachts veruroos ick ende den slaep die weeck van minen ooghen.
 also heb ick twintich iaer in uwen huyse ghedient veerthien om uwe dochteren ende ses om uwe cudde ende ghi hebt mi tienmael minen loon verandert ende en hadde die god mijns vaders die god abraham ende die vreese isaac op mijnder siden niet geweest ghi hadt mi beroyt laten trecken maer god heuet mijn allende ende minen arbeyt mijnder handen aengesien ende heeft v gisteren gestraft.
 laban antwoorde ende sprac die dochteren zijn mijn dochteren ende die kinderen zijn mijn kinderen ende die kudde is mijn cudde ende al wat ghi siet is mijn wat kan ic minen dochteren huyden oft haeren kinderen gedoen die si gebaert hebben.
 daerom coemt nv ende laet ons een verbont maken ick ende ghi dat een getuygenisse si tusscen v ende mi ende iacob nam eenen steen ende rechten ten eersten op tot eenen titel ende sprac tot sinen broederen haelt steenen ende si namen die steenen ende maecten eenen hoop ende si aten opten seluen hoop ende laban hiet hem den hoop die getuyge is maer iacob hiet hem den hoop des getuygenis een yegelijc nader manieren vander spraken zijnder tonghe ende laban sprac desen hoop si huyden getuych tusschen mi ende v daer af so heetmen hem galaad ende si een oorconde want hi sprac die heere moet aensien tusscen mi ende v wanneer wi van malcanderen gegaen zijn ist dat ghi minen dochteren lastich zijt of ander wiuen daer toe neemt daer en is hier gheen mensce met ons maer siet god is onse getuyge tusscen mi ende v ende laban sprack vooort tot iacob desen hoop ende steen die ic opgerecht heb si ooc getuyghe waer ick ouer vare tot v oft ghi hier ouer vaert tot mi quaet op mi denckende te doen oft ic tot v willende v scade doen die god abraham ende die god nachor ende die god haerder vaderen si een rechter tusscen ons.
 ende iacob swoer hem bi die vreese zijns vaders isaac ende iacob offerde eenen offer op den berch ende noode zijn broederen om dat broot te eten ende doen si geten hadden bleuen si opten berch alle den nacht des nachts stondt laban vroech op ende custe zijn dochteren ende haer kinderen ende hi ghebenedidese ende trock wech ende hy quam weder in zijn stede.
 iacob troc sinen wech dien hi begonst had ende die engelen gods gemoeten hem ende als hise sach sprac hi het zijn gods heyren ende hi naemde die selue stede mahanaim dat heet heyrleger iacob sandt boden voor hem wech tot sinen broeder esau int lant seir des lantschaps edom ende beual hen seggende also segt minen heere esau v knecht iacob laet v seggen ick heb bi laban wt gheweest ende heb tot noch toe in vremde landen geweest ende hebbe runderen ende ezelen schapen knechten ende maerten ende heb wtgesonden om dit v minen heere te bootschappen op dat ick ghenade voor uwe ooghen vinde.
 die boden quamen weder tot iacob ende spraken wi quamen tot uwen broeder esau ende hi coemt v te gemoete met vier hondert mannen doen vreesde iacob zeere ende veruaert zijnde deylde hi dat volc dat by hem was ende die kudden des gelijcs ende die scapen runderen kemels ende die kudden in twee heyren ende seyde als esau coemt op een schare ende verslaet die soo sal die andere die ouer is behouden zijn.
 ende waer wildy henen.
 ende wiens ist dat ghy voor v drijft.
 so suldy segghen het hoort uwen knechte iacob toe die seyndet ghiften sinen heere esau ende hy coemt hier achter na also geboot hi ooc den anderen ende den derden ende alle die den kudden na ghinghen ende sprack so ic v gheseyt hebbe soo segt tot esau wanneer dat ghi by hem coemt ende segt ooc siet uwe knecht iacob is achter ons want hi dachte ick wil hem versoenen met dese ghiften dye voor mi henen gaen daer na sal ic hem sien messchien hi sal met mi te vreden zijn.
 also gingen die ghiften voor hem maer hi bleef den seluen nacht inden leghere ende stont op inder nacht ende nam zijn twee wiuen ende zijn twee ioncwijfs ende zijn elf sonen ende reysde aen dat veer iabock ende als hi ouergeset heeft al dat hi had bleef hi alleen ende siet daer worstelde een man met hem tot dat die dagheraet aen quam ende als die man sach dat hi iacob niet verwinnen en mochte raecte hy dye zenuwe zijnder dgyen ende die verdorrede in dat worstelen met hem ende hi seyde laet mi gaen want die dagheraet coemt aen maer iacob antwoorde ick en late v niet ghi en ghebenedijdet mi hi sprac hoe heet ghi.
 hi andtwoorde iacob hy antwoorde ghy en sult niet meer iacob heeten maer israel want hebdy tegen godt sterc geweest hoe veel te meer suldy teghen die menschen die ouerhant houden.
 ende iacob vraechde hem ende seyde segghet mi hoe heet ghi.
 hi sprack waeromme vraechdy na minen naem die wonderlijc is.
 ende hi ghebenedide hem aldaer ende iacob hiet die stede phanuel seggende ic hebbe god van aensichte tot aensichte ghesien ende mijn ziele is behouden ende als hi phanuel ouer quam ghinck hem die sonne op ende hi hincte daerom en eten die kinderen van israel gheen zenuwen tot op den dach van huyden om dat de zenuwe verdrooghede in iacobs dgie alse die engel raecte.
 iacob hief zijn ooghen op ende sach sinen broeder esau comen met vier hondert mannen ende deylde die knideren van lea ende rachel ende van beyden ioncwiuen ende stelde die ioncwiuen met haer kinderen voor ende lea met haer kinderen daer na ende rachel met ioseph ten laetsten ende hi ghinc voren henen ende nijchde seuenmael ter aerden tot dat zijn broeder hem ghenaecte.
 esau liep hem te gemoete ende omhelsde hem vallende hem om den hals kuste hi hem ende weende ende als hi zijn oogen ophief ende sach die vrouwen met den kinderen seyde hi wat willen dese ende hooren si v toe.
 hi antwoorde het zijn die kinderen die god uwen knechte verleent heeft ende die ionckwijfs quamen daer bi met haer kinderen ende negen voor hem lea quam ooc daer toe met haer kinderen ende als si ghelijck eere bewesen hadden quam ioseph ende rachel daer bi ende nijchden ten laesten.
 ende esau seyde wat willende scharen die mi ghemoet hebben.
 iacob antwoorde dat ick ghenade vinde voor minen heere esau sprac ic hebbe genoech mijn broeder behout dat ghi hebt iacob antwoorde och neen bid ic v en wilt also nyet doen heb ic genade vonden voor v so neemt mijn ghifte van minen handen want ic sach v aensicht als oft ic saghe gods aensicht weest met mi te vreden ende ontfanct de gebenedijnge die ic v gebrocht hebbe want god heuet mi verleent die alle dinc verleent nauwe als zijn broeder hem dwanc ontfinc hi die ghiften.
 esau sprac laet ons voort trecken ende ic sal een geselle zijn ws wechs iacob antwoorde hem mijn heere ghi weet dat ic teere kinderen bi mi hebbe ooc cleyn ende groot vee dat noch ionc is werden si eenen dach ouerdreuen dan soude mi alle die geheele kudde afsteruen mijn heere gae voor sinen knechte ic sal allenskens volgen zijn voetstappen als ic sie hoe dat die kinderen gaen konnen tot dat ic come tot minen heere te seyr.
 esau antwoorde so bid ic v doch dat bi v bliue mijn volck dat by my is dattet zijn ghesellen ws weges hi antwoorde dat en is niet van noode een dinc behoeue ic alleene dat ic slecht genade voor v minen heere vinde.
 also troc esau dien dage wederomme sinen wech tot seyr ende iacob troc tot sochoth ende timmerde hem een huys ende maecte sinen vee wooningen daer af heet die stede sochot.
 daer na quam iacob te salem totter stadt sichem die int lant canaan leyt na dien dat hi wt mesopotanien comen was ende maecte sinen leger voor die stat ende cochte een stuc lants vanden kinderen hemor des vaders sichem om hondert lammeren daer stelde hi zijn wooninge ende stelde daer eenen altaer ende aneriep den naem des stercken gods van israel.
 dina lia dochter die si iacob gebaert hadde ginc wt om te sien die dochteren van dien lande als sichem hemors sone des euiters die des lants heere was dinam sach beminde hise ende namse ende besliepse ende vercrachte die maget ende zijn herte hinc aen haer ende al smeekende trooste hise die droeuich was ende ginc tot hemor sinen vader ende seyde neemt mi dit meysken tot een huyfrou.
 dwelcke als iacob verhoort hadde als zijn kinderen van daer waren ende waren onledich met die beesten te hoeden sweech hi tot dat si wederom quamen doen ginc hemor sichems vader wt tot iacob om met hem te spreken siet daer binnen quamen die sonen van den velde ende als zijt hoorden datter geschiet was so werden si zeer toornich om dat hi een vuyl dinc gedaen hadde in israel ende dat hy met gewelt iacobs dochter beslapende een ongheoorloft stuck bedreuen hadde.
 hemor heeft daerom aldus hen aenghesproken ende seyde mijns soons sychems ziele is vereenicht aen v dochtere gheeftse hem toch tot eender huysfrouwen ende laet ons met malcanderen houwelijc maken gheeft ons uwe dochteren ende neemt ghi onse dochteren ende woont bi ons dat landt is in uwer macht bouwet daerde doet coomanscap ende besidtse ende sichem sprac tot haren vader ende broederen laet mi genade by v vinden wat ghi luyden mi segt dat sal ic v geuen meerdeet die gauen eysschet ghiften ic wilt al gheerne geuen alleen geeft mi dit meysken tot eender huysfrouwen doen antwoorden iacobs sonen sichem ende sinen vadere hemor met bedroch wreedelijck gram wesende om dat haer suster van haerder eeren ontset was ende seyden tot hen wi en moghen dat nyet doen dat ghi begheert noch onse suster eenen onbesneden man geuen want dat ongeoorloeft ende een onsprekelike sonde bi ons is maer daer in mogen wi ons met v verbinden ist dat ghi ons gelijc worden wilt ende al wat manlijc onder v is besneden worde dan sullen wi onse dochteren v geuen ende uwe dochteren ons nemen ende bi v woonen ende een volc zijn maer ist dat ghi ons nyet en hoort v te besniden so willen wi onse dochter nemen ende van hier trecken dese reden beuiel hemor ende sinen sone sichem wel ende die iongelinc en vertrac niet datter begheert wert te doene want hy beminde dat meysken zeere ende hy werdt dye heerlijcste ghehouden bouen alle die in zijns vaders huys waren als hemor ende sichem zijn sone quamen inder stadt poorte ende spraken metten borgeren van dier stadt ende seyden dese luyden zijn vreedsaem ende willen bi ons woonen laetse comen hanteren die eerde ende wercken want dat lant breet van beuange is ende behoeft wercmannen wi sullen ons haer dochteren nemen ende hen onse dochteren gheuen maert een sake ist alleene daer dit groote goet mede wtgestelt wort ist dat wi al wat manlijck onder ons is besniden glijc si besneden zijn haer vee ende ghoeden ende al wat si hebben sal onse zijn alleen dat wi maer hen te wille worden in dat stuc ende si bi ons woonende sullen wi een volck worden.
 het is haerder alder wille geweest ende si hebben alle haer mannen besneden ende siet ten derden dage alsi hen aldermeest smertede namen iacobs twee sonen simeon ende leui dina broeders een yegelijc zijn sweert ende ghingen in die stadt stoutelijck ende doodeden al dat manlijc was ende dooden oock hemor ende sinen sone sichem ende namen haer suster dina wt sichems huyse ende ghinghen wech.
 doen quamen iacobs andere sonen ouer die verslagene ende pluysterden die stadt om dat si haer suster ghescheynt hadden ende namen haer schapen runderen ezelen ende watter inder stadt ende inden velde was ende alle haer haue al die kinderen ende vrouwen namen si geuangenen ende plunderden al wat in die huysen was.
 ende als dit stoutelijck van hen volbracht was seyde iacob tot simeon ende leui ghi luiden hebt mi verstoort ende hebt mi verhaet ghmaect voor die cananiten ende pheresiten diet lant bewoonen wi zijn eenen cleynen hoop wanneer si nv hen vergaderen ouer mi so sullen si mi slaen also worde ic te niete ghedaen met minen huyse si antwoordeden hadden si redene met onser sustere te leuene ende haer te misbruyckene als een hoeree.
 ende daerenbinnen sprack god tot iacob staet op ende trect te bethel ende woondt aldaer ende maect aldaer eenen altaer den gode die v openbaerde doen ghi vloot voor uwen broeder esau.
 ende iacob riep bi een zijn huysgesin ende seyde doet van v die vremde goden die onder v zijn ende reynicht v ende verandert uwe cleederen ende laet ons gaen ende reysen te bethel dat wi aldaer eenen altaer maken den gode die mi verhoort heeft inden tijt mijns drucs ende is met mi geweest inden wege dien ick gereyst ben dus ghauen si hem al die vremde goden die onder haer handen waren ende haer oorenringen ende hi begroefse onder eenen therebintijn boom dye neuen sichem stonde ende troc wech ende als si ghereyst waren quam een vreese gods ouer die steden die daer omtrent laghen dat si niet en dorsten volghen die wech reysden aldus quam iacob te lusam int lant canaan dat daer bethel hiet met al den volck datter met hem was ende maecte aldaer eenen altaer ende hiet die stede thuys gods daerom dat hem god aldaer geopenbaert was als hi voor sinen broeder vloot tot dien tijden sterf delbora rebecca voester ende wert begrauen aen dat onderste van bethel onder die eycke ende de plaetse wert ghenaemt die eycke des weenens.
 noch openbaerde god iacob na dien dat hi van mesopotanien gecomen was ende ghebenedide hem ende sprac tot hem ghy en sult nyet meer iacb heeten maer israel suldy heeten ende hi hiet hem israel ende sprac tot hem ick ben die almachtighe godt wast ende vermenichfuldicht v verscheyden volcken ende geslachten sullen van v comen ende coninghen sullen wt uwen lendenen comen ende dat lant dat ick abraham ende ysaac ghegheuen heb sal ick v gheuen ende salt uwen zade na v gheuen aldus voer god op van hem van die plaetse daer hi met hem gesproken hadde iacob rechte aldaer eenen steenen titel op daer god met hem gesproken hadde ende ghoot vochtigen offer daer op ende beghoten met olie ende iacob hiet die plaetse daer god met hem gesproken hadde bethel.
 ende als hi van daer gheghaen was is hy ghecomen inder lentenen tijt tot den lande dat leyt te ephrata inden welcken als rachel in arbeyt ghinck ende beghonste in noode haers lijfs te zijn om die swaerheyt der drachte doen sprac die vroede vrouwe en vreest niet want desen sone suldy oock hebben maer als haer die ziele wtghinck van pijnen ende dat si steruen moeste hiet si hem ben oni maer zijn vader hiet hem beniamin aldus sterf rachel ende wert begrauen aen den wege ephrata die nv heetet bethlehem ende iacob rechte eenen steenen titel op haer graf aldaer is dien titel van rachels graue tot op desen dach ende israel trock van daer ende rechtet op een wooninghe op ghene side vanden torren der cudden.
 ende het ghebuerde als israel in dien lande woonde dat ruben ginck ende besliep bala zijn vaders bislaeppersse hetwelc israel niet verborgen en was ende iacob hadde twaelf sonen lea sonen waren dese ruben iacobs eerste gheboren sone ende simeon ende leui ende iuda isachar ende zabulon.
 die sonen rachel waren dese ioseph ende ben iamin.
 die sonen bala rachels ioncwijfs dan ende nepthalin.
 die sonen van zelpha die daer lia ioncwijf was gad ende aser.
 dat zijn iacobs sonen die hem gheboren zijn in mesopotamien int lant van syrien.
 oock quam hi tot sinen vader ysaac te mambre in die stadt arbee die heet hebron daer abraham ende ysaac vremdelingen gheweest zijn.
 ende ysaacs dagen zijn veruult geweest hondert ende tachtentich iaren ende verteert van ouderdom is hi ghestoruen ende gheset by zijn volck oudt ende vol van daghen ende esau ende iacob zijn sonen hebben hem begrauen.
 dit zijn esaus geslachten die daer heet edom esau nam een huysurouwe van den dochteren canaan ada die dochter elon des hethiten ende oolibama die dochter ana die sone was zibionis des heuiten ende basemath ismaels dochter nebaioths suster.
 ende ada baerde esau eliphas maer basemath baerde raguel oolibama baerde ieus iaelam ende kore.
 dat zijn esaus kinderen die hem gheboren waren int lant canaan.
 ende esau nam sine wiuen sonen ende dochteren ende al die zielen zijns huys zijn haue ende alle vee met alle den goeden die hi verworuen had int lant canaan ende troc in een ander lant ende is wech geghaen van iacob sinen broeder want si alle beyde zeer rijc waren dat si by malcanderen niet woonen en conden ende dat lant daer si vremdelingen in waren en mochtse niet verdraghen om die menichte der cudden haerder beesten wille aldus woonde esau op dat geberchte seyr ende esau ist die edom heet.
 dit is dat geslachte esau van dien zijn gecomen die edumiten op dat gheberchte seyr ende dus heeten esaus kinderen eliphas die sone ada esaus wijf.
 eliphas sonen waren dese theman omar zepho gathan ende chenes.
 ende thamna was een bislapersse van eliphas esaus sone ende dese baerde amalech.
 dat zijn die kinderen van ada esaus wijf maer raguels kinderen zijn dese nahath sara semma mesa dat zijn basemath kinderen esaus wijf maer die kinderen van oolibama esaus wijf ana dochters sone zibeons zijn dese die si esau baerde ieus iaelam ende kore.
 dit zijn die vorsten onder esaus kinderen die kinderen van eliphas des eersten soons esaus waren dese die vorst theman die vorste omar die vorste zepho die vorst kenas die vorst kore die vorste gaetham die vorste amalech dat zijn die vorsten van eliphas int lant edom ende tzijn ada kinderen.
 ende dit zijn raguels kinderen esaus sone die vorst nahath die vorst sara die vost semma die vorst mesa.
 dat zijn die vorsten van raguel inder edumiten lant ende tzijn basemath kinderen esaus wijf.
 dit zijn oolibama kinderen esaus wijf die vorst ieus die vorst iaelam die vorste kore.
 dat zijn die vorsten van oolibama ana dochter esaus wijf dat zijn esaus kinderen ende haer vorsten hi is edom.
 die kinderen van seir des horitere die int lant woonde zijn dese lothan sobal zebeon ana dison ezer ende disan dat zijn die vorsten der horiten alle seyrs kinderen int lant van edom.
 maer lothans kinderen waeren dese hori ende heman ende lothans suster hiet thamna.
 sobal kinderen waeren dese alwan manahaht ebal sepho ende onan zebeons kinderen waeren aaia ende ana dat is die ana die in die woestine heet water vant als hi zijns vaders sebeons ezelen hoede ana kinderen waren dese dison ende oolibama dat is ana dochter.
 disan kinderen waren dese hamdan esban iethran ende charan.
 ezer kinderen waren dese balaan sewan ende akam.
 disan kinderen waren dese hus ende aran.
 dit zijn der horiten vorsten die vorst lothan die vorst sobal die vorst zebeon die vorst ana die vorst dison die vorst ezer die vorst disan.
 dat zijn die vorsten der horiten die geregeert hebben int lant seir.
 die coninghen die int landt van edom gheregeert hebben eer dye kinderen van israel coninghen hadden zijn dese bela beor sone was coninc in edumeen ende zijn stat hiet denaba ende doen bela sterf wert coninck in zijn stadt iobab zare sone van bozra als iobab sterf wert in zijn stede coninc husan wt der temaniten lant als husan sterf wert in zijn stede coninc adad badadi soen die die madianiten sloech opter moabiten velt ende zijn stadt hiet awith als adad sterf regeerde semla van maserath als semla sterf wert saul coninck van rehoboth dat aen dat water leyt als saul sterf wert in zijn stadt coninck baal hanan achbors sone als baal hanan achbors sone sterf wert in zijn stadt coninck adad ende sine stat hiet phou ende zijn wijf hiet mezabel matred dochter die mesahab dochter was.
 also hieten die vorsten van esau in haeren gheslachten steden ende namen die vorst thamna die vorst alwa die vorst ietheth die vorst oolibama die vorste ela die vorst phinon die vorst ehenez die vorst theman die vorst mabzar die vorst magdiel die vorst iran dit zijn die vorsten in edom ghelijck si ghewoont hebben in dat lant haerder heerschappien ende esau is die vader der edumiten.
 iacob woonde in dat lant daer zijn vader een vremdelinck in was te weten in dat lant canaan ende dit zijn iacobs gheslachten.
 als ioseph sesthien iaer out gheworden was noch een kint wesende verwaerde hi die beesten met sinen broederen ende was bi den kinderen bala ende selpha zijn vaders wiuen ende hi beclapte zijn broeders aen den vader van een die alderquaetste sonde israel hadde ioseph lieuer dan alle zijn kinderen om dat hi hem in zijn outheyt ghewonnen hadde ende maecte hem eenen gheberduerden rock.
 als nv zijn broeders sagen dat hi meer vanden vader lief gehadt wert dan alle zijn broederen hateden si hem ende en conden hem gheen vredelijc woort toe ghespreken ende tis gebuert dat hi sinen broeders eenen droom van hem ghesien vertooch die welcke sake een zaet gheweest is van meerderen hate want hi seyde tot hen hoordt doch wat mi gedroomt heeft mi docht wi bonden schoouen inden velde ende mijnen schoof rechte hem op ende stont ende uwe schoouen alomme aenbaden minen schoof doen spraken zijn broederen tot hem suldy niet onse coninck zijn ende sullen wi uwer heerschappie onderdanich zijn.
 daeromme heeft dese sake van droomen ende woorden ghegeuen een voetsel van nydicheyt ende hate.
 ende hi hadde noch eenen anderen droom dien vertelde hi sinen broederen ende sprac ic hebbe ghesien door eenen droom die sonne ende die mane ende elf sterren mi aenbidden ende als hi dat sinen vadere ende sinen broederen gheseyt hadde strafte hem zijn vader ende seyde tot hem wat wilt dien droom dien ghi ghedroomt hebt.
 sullen ick ende uwe moeder ende uwe broederen comen ende voor v op die aerde vallen ende v aenbeden.
 ende zijn broeders benydeden hem daeromme maer zijn vader aenmercte dese dinghen heymelijcken al swighende als zijn broeders wtghingen om haers vaders vee te weyden in sichem sprack israel tot ioseph uwe broeders hoeden dat vee in sichem coemt ick sal v tot hen seynden als hi antwoorde ick ben bereyt seyde hi ghaet henen ende siet oft alle dinck gheluckichlijc ghaet met uwen broederen ende met dat vee ende segt mi weder watmen daer doet ende ghesonden wesende vanden dale hebron quam ioseph in sichem.
 doen vant een man ioseph dolende int velt die vraechde hem ende seyde wat hi sochte hi antwoorde ick soecke mijn broederen segt mi doch waer si hoeden die man sprack si zijn van daer getrocken want ick hoorde dat si seyden laet ons te dothaim gaen daer volchde ioseph sinen broederen na ende vantse te dothaim als si hem sagen van verre eer hi bi hen quam dachten si hem te dooden ende seyden onder malcanderen siet die droomer coemt daer coemt ende laet ons hem dooden ende in eenen put worpen ende wi sullen seggen een quaet dier heeft hem verslonden dan salmen wel sien wat sine droomen hem baten als ruben dat hoorde arbeyde hi om hem wt haeren handen te verlossen ende sprac en laet ons zijn ziele niet dootslaen noch zijn bloet niet storten maer coemt laet ons hem in eenen ouden put worpen die in die woestine is ende hout uwe handen sonder misdaet dit seyde hi willende hem wt haeren handen verlossen dat hi hem weder ghaue tot sinen vader als ioseph tot sinen broederen quam so trocken si hem sinen rock die totten enckelen quam ende den geberduerden rock wt dien hi aen hadde ende namen hem ende wierpen hem in eenen put daer gheen water in en was ende sittende om te eten saghen si eenen hoop reysende ismaeliten comen van galaad met haeren kemelen die droegen cruyt balsem ende myrre ende reysden af in egipten.
 doen sprack iudas tot sinen broederen wat helpet ons dat wi onsen broeder dooden ende zijn bloet verbergen.
 tis beter dat hi vercocht worde den ismaeliten op dat onse handen niet besmet en worden want hi is onse broeder ende onse vleesch ende zijn broeders waren te vreden met desen redenen ende als der madianiten coopluyden voorbi reysden trocken si ioseph wt den putte ende vercochten hem den ismaeliten om twintich silueren penningen ende die ismaeliten leyden ioseph in egypten.
 als nv ruben weder totten putte gecomen is en vandt hi ioseph niet ende met gesneden cleederen quam hi tot sinen broederen ende spracck die knecht en is daer niet waer sal ick henen.
 doen namen si iosephs rock ende staken den rock in dat bloet van eenen bocke dien si doot gheslagen hadden ende si sonden dien wech tot hueren vadere segghende desen rock hebben wi gheuonden siet oft ws soons roc is oft niet.
 iacob als hi hem bekende sprac het is mijns soons rock een quaet dier heeft minen sone ghegeten een beest heeft ioseph verslint als iacob zijn cleederen ontwee ghesneden hadde heeft hi aenghedaen een haren cleedt beschreyende sinen sone door menigen tijt en doen verghadert waren alle zijn kinderen om te versaechten sine droefheyt en wilde hi gheenen troost ontfanghen maer hi seyde ick sal droeue wesende nederghaen tot minen sone in die helle ende in dien tijden als hi volherde int screyen vercochten die madianiten ioseph in egypten putiphar pharaos ridtmeestere.
 in dien tijden ghebuerdet dat iuda af reysde van sinen broederen ende ginc bi eenen die hira hiet tot odollam ende iuda sach aldaer eens cananiters mans dochtere welcke sua hiet ende als hise nam tot eenen wiue is hi tot huer ingegaen ende hy besliepse ende si ontfinck ende baerde eenen sone dye hiet her ende anderwerf wert si beurucht ende baerde eenen sone dyen hiet si onan noch baerde si eenen sone dien hiet si sela ende als die geboren was hielt si op van baren.
 ende iuda gaf sinen eersten sone her een wijf die thamar hiet maer die eerste sone iude was quaet int aenschijn des heeren daeromme doode hem die heere doen sprack iuda tot sinen sone onam gaet in tot ws broeders wijf ende versaemt v met haer op dat ghi ws broeders zaet verwecket maer als onan ghewaer wert dat die kinderen hem niet geboren en souden worden als hi inginc tot zijns broeders wijf stortede hi tsaet opter aerden om datter gheene kinderen in zijns broeders naem geboren en souden worden hieromme doode hem die heere om dat hi een veruaerlijck onbehaechlijck dinck ghedaen hadde.
 doen sprack iuda tot zijnder behouder dochtere thamar blijft weduwe in ws vaders huys tot dat mijn sone sela groot wort want hi sorchde misschien mochte hi oock steruen ghelijck zijn broedere alsoo ghinck thamar ende bleef in haers vaders huys.
 als nv veel daghen verloopen waren sterf sue iudas wijf ende doen hi troost otfanghen hadde is hi op geclommen om zijn schapen ten scheeren hi ende iras van odollam zijn beesten bewaerdere tot thamnath.
 doen wert thamar gheseyt dat haer sweer ghinck in thamnath om zijn schapen te scheeren doen si die weduwen cleederen van haer ghedaen hadde ende ghenomen hadde een ranse dede si andere cleedren aen ende ghinck sitten aenden weghe die daer leyt te tamnath siende dat sela ghewassen was ende si en hadde hem tot gheenen man ghenomen.
 ende alsse iudas sach meynde hi twaer een lichte vrouwe want si hadde haer aensicht ghedect ende hi ghinck tot haer ende seyde laet mi doch bi v ligghen want hi en wist niet dat zijn behoude dochter was si antwoorde wat wildy mi gheuen.
 dat ghi bi mi ligt.
 hi sprac ick sal v eenen boc vanden kudden seynden si antwoorde ick sal uwen wille voldoen ist dat ghi mi gheeft eenen pant tot dat ghi mi seynt dat ghi mi gheloeft hi sprack wat wildy voor eenen pant ghegeuen hebben.
 si antwoorde uwen rinck ende uwen armrinck ende uwen stock dien ghi in uwe handt hebdt tot eenen biliggen ontfinck die vrouwe ende opstaende ghinck si wech ende heeft afgeleyt haer cleederen die si aen ghedaen hadde ende trac die weduwe cleederen weder aen.
 iudas sandt eenen bock met sinen herdere van odollam op dat hi dat pant weder halen soude vanden wiue ende hi en vantse niet doen vraechde hi den luyden van dier plaetsen ende seyde waer is die vrouwe die buyten aenden wege sat.
 si antwoorden daer en heeft gheen hoere gheweest in deser plaetsen ende hi quam weder tot iudam ende sprack ick en hebse nyet gheuonden oock segghen die lieden van dier plaetsen datter gheen hoere en heeft geweest iuda sprac si hebt haer si en sal ons niet moghen lueghenen straffen want ic hebbe gesonden den bock dien ick gheloeft hadde ende ghi en hehtse niet gheuonden.
 na drie maenden hebben si iude gebootschapt uwe behoude dochter thamar heeft oncuyschelijck gheleeft ende haeren buyck schijnt gheswollen te wesen iudas sprack brengtse vooort dat si verbrant worde ende alsmense voort bracht ter pijnen soo sandt si tot haeren sweer seggende van dien man heb ick ontfanghen dien dat behoort ende sprack kendt ghi wiens dat dien rinck ende armrinck ende dien stock is als iudas die ghiften bekende sprack hi si is rechtuaerdiger dan ic want ic en hebbe haer niet gegeuen minen sone sela nochtans daerna en bekende hise niet meer.
 ende als si baren soude openbaerden daer tweelingen in haeren lichaem int wtcomen der kinderen stac die een zijn hant voort neder welcke die vroede vrouwe bandt met eenen rooden draet ende sprack dese sal eerst wtcomen als die zijn hant weder in trock quam die ander wt ende die vrouwe sprack waeromme is om uwen wille een listre gescoort.
 ende om dese sake wert hi genaemt phares daer nae quam zijn broeder die den rooden draet om zijn hant hadde ende men hiet hem zaram.
 ioseph wert neder in egipten geuoert ende putiphar een man van egipten pharaos ritmeestere cocht hem van den ismaeliten die hem van daer af brachten ende die heere was met ioseph ende hi was gheluckich in alle dinck wat hi dede ende hi woonde in zijns heeren des egiptinaers huys ende zijn heere sach wel dat die heere met hem was want al dat hi dede dat liet die heere geluckichlijck verghaen door sine handen ende ioseph vant ghenade voor sinen heere ende diende hem van den welcken hi ghestelt wesende ouer al regeerde hi dat huys dat hem ghelooft was ende alle dat hem beuolen was ende die eeere ghebenedide des egiptinaers huys om iosephs wille ende vermenichfuldichdet soo wel in huysingen als in sine ackers ende in alderhande goeden ende hi en bekende niet anders dan dat broot dat hi adt.
 ende ioseph was scoone van aensichte ende eerlijck te aensien.
 ende het gebuerde na veel dagen dat zijns heeren wijf haer ooghen op ioseph wierp ende sprack slaept bi mi hi en woude hem tot dat zeer quade werck niet voeghen ende sprack tot haer siet mijn heere en weet niet wat int huys is ende al wat hi heeeft dat heeft hi onder mijn handen ghedaen ende en heeft niet soo groot inden huyse ten is in mijnder machte sonder v alleen want ghi zijt zijn huysfrouwe hoe soude ick dan nv soo grooten quaet moeghen doen ende teghen godt sondighen.
 met dusdanighe woorden was die vrouwe daghelics moeyelijc den iongelinghe ende hi weygerde oncuyscheyt te bedriuen.
 het gebuerde op eenen dach dat ioseph in dat huys ghinck om zijn dinghen te doen ende daer en was gheen mensche vanden gesinne des huys daer bi ende si nam hem bi sine cleederen ende sprac slaept bi mi maer hi liet den mantel in haerder hant ende ontuloot ende liep ten huyse wt als si nv sach dat hi zijn cleet in haer hant liet ende si versmaet was riep si het gesinne in huys ende sprack tot hen luyden siet hi heeft ons den ebreeuschen man hier in gebracht dat hi ons bespotten soude hi quam tot mi hier in om dat hi bi mi ligghen wilde ende doen ick riep hoorde hi mijn stemme doen liet hi zijn cleet bi mi ende vloot ende liep wech wt.
 ende daeromme in een teeken des geloofs hielt si den mantel ende thoonde dien haeren manne als hi thuys quam segghende die ebreeusche knecht dien ghi ons hier in ghebracht hebbet quam tot mi hier in dat hi mi bespotten soude maer doen hi hoorde dat ick riep doen liet hi sinen mantel bi mi ende vloot wech wt als die heere hoorde dese dinghen ende te zeere gheloouende zijnhuysfrouwen woorden is hi zeer toornich gheworden.
 ende zijn heere nam ioseph ende leuerde hem inder gheuanckenisse daer des conincs gheuangenen in laghen ende lach aldaer gesloten maer die heere was met hem ende ontfermde zijns ende ghaf hem ghenade int aenscouwen des ouersten des geuanckenis dat hi hem leuerde alle die geuangen die inder bewarenissen waren ghehouden ende watter gesciede was onder hem ende hi en wiste nergens af so gheloofde hi ioseph alle dinck want die heere was met hem ende schicte alle zijn wercken.
 ende het ghebuerde daer na dat twee dienaers die scencmeester des conincs van egipten ende die backermeester misdeden teghen haeren heere den coninc van egipten ende pharao wesende ouer hen toornich want die eene was ghestelt ouer die schenckers ende die ander ouer die backers sontse inden kercker des ouersten der ruytheren daer ioseph gheuanghen lach ende die kerckermeester stelde ioseph ouer hen dat hi hen diende als sommighe tijden ouerloopen waren ende dese vast inder gheuanckenissen waren.
 ende het droomde hen beyden in eender nacht eenen yeghelijcken eenen droom ende een yeglijcs droom had zijn bediedinghe na dat hen namaels ghebuerde als nv des morghens ioseph tot hen binnen quam ende sach dat si droeuich saghen vraechde hi hen ende sprack waeromme is uwe ghelate droeuigher dant pleghe te zijn.
 si antwoordeden wi hebben ghedroomt ende en hebben niemant die ons dat wtlegghe ioseph sprack en behoort dat wtlegghen niet gode toe vertelt toch mi wat ghi ghesien hebt in uwen droom.
 doen vertelde die schencker aldereerste sinen droom ioseph ende seyde tot hem ic sach eenen wijnstoc voor mi die hadde drie rancken ende hi groeyde wies ende bloemede ende zijn druyuen werden rijp ende hadde pharaos cop in mijn handt ende ic namse ende dructese wt in den cop dien ic in mijn handt hadde ende ghaf den cop pharao in die handt.
 ioseph sprack dat is die bediedenisse drie rancken zijn drie daghen na drie daghen sal pharao uwen dienst gedencken ende v weder aen uwe officie stellen op dat ghi hem weder den cop in die hant gheeft soo ghi te voren deet maer ghedenct mijnder wanneer dat v wel gaet ende doet bermherticheyt aen mi dat ghi pharao vermaent dat hi mi wt desen kercker brenghe want ic ben heymelijc gestolen wt den ebreuschen lande ende sonder scult hier in desen kercker geset.
 als die backer sach dat hi den droom wiselijcken beduyt hadde sprack hi tot ioseph ick sach in minen droom dat ic droech drie coruen met mele op mijn hooft ende inden ouersten korf alderley ghebacken spyse diemen met conste der backerien maken mach ende die voghelen aten wt den korue op mijn hooft.
 ioseph antwoorde ende sprac dit is die bediedinghe drie koruen zijn drie daghen ende na drie dagen sal pharao uwe hooft af nemen ende v aen die galghe hanghen ende die voghelen sullen uwe vleesch verschooren.
 ende het gheschiede des derden daechs doen hielt pharao zijnder gheboorten dach ende hi bereyde een groote maeltijt alle sinen knechten ende onder die houeringhe so ghedachte hi des meesters vanden schenckeren ende des ouersten vanden backeren ende stelde den eenen weder in zijn plaetse dat hi den cop pharaoni in zijn hant gaf maer den anderen hinc hi aen die ghalge ende alsoo is waer gheuonden des voorsegghers waerheit maer de scencker alst hem wel ginc verghadt ioseph sinen bedieder.
 nae twee iaren hadde pharao eenen droom hem docht dat hi stont aent water ende dat wt den watere op clommen seuen fine runderen ende vet van liue ende gingen weyden in broecachtighe plaetsen ende daer clommen ander seuen runderen wt den watere die waren onghestelt ende mager van liue ende ginghen weyden aenden oeuer vanden watere in groeynde plaetsen ende die ongestelde runderen verslonden die seuen fine ende vette runderen doen wert pharao wacker.
 ende hi sliep weder voort ende hy sach noch eenen anderen droom ende sach dat seuen arenen wiessen wt eenen stroo vol ende scoon daerna sach hi seuen dunne ende versengde aernen op gaen ende die seuen magere arenen verslonden die seuen groote ende volle arenen doen ontwaecte pharao nader rust ende alst morgen wert was hi wt anxt verueert ende sant wt ende liet roepen alle die waerseggers van egipten ende alle dye wisen ende vertelde hen sinen droom maer als si bi hem geroepen waren so en was daer niemant diese pharaoni bedieden conde.
 doen is eerst gedachtich geweest der schenckeren meester ende seyde ic belide mijn sonde als die coninck gram was ouer zijn dienaers soo gheboodt hy datmen mi ende den meester vanden backeren worpen soude inder geuanckenis vanden ouerste des heyrs doen droomden wy beyde in eender nacht een yeghelic sinen droom ende zijn eyghen bediedinghe hebbende van toecomende dingen doen was bi ons een hebreeusch iongelinck des ritmeesters knecht dien verteldent wij ende hi bediede ons onse droomen een yegelick na sinen droom ende so hijt ons bediede soo ist nv gheschiet want ick ben weder aen mijn officie gheset ende dye andere is gehanghen aen die galghe.
 terstont ten ghebode des conincs is ioseph wt der geuanckenisse gheleyt ende sy hebben hem gescoren ende als zijn cleederen verandert waren hebben si hem voor den coninc gebrocht doen sprac pharao tot hem ick heb droomen ghesien ende daer en is nyemant diese mi bediede ick van v hooren seggen dat ghi die zeer wijseliken cont bedieden ioseph antwoorde god sal pharao gheluck laten segghen ooc wel sonder mi.
 doen vertelde pharao ioseph dat hi gesien hadde mi dochte dat ick stonde aenden oeuer van den water ende sach wt den watere climmen seuen runderen vet van liue ende fijn ende gingen in die weyde int broec groeyende cruyden weydende ende siet na desen volchden seuen andere runderen dunne ende zeer onghestelt magher van liue ick en hebbe in alle den lande van egypten niet alsulcken ongestelden gesien ende die seuen maghere ende ongestelde runderen verslonden die seuen eerste vette runderen ende als sise op gesloct hadden en ghauen si niet een teeken van versaetheyden si waren al soo magher ende van soo quader ghedaente gelijck si te voren waren ende doen ick wacker werde ben ick wederomme slapende geworden.
 ende noch eens sach ick eenen droom dat seuen arenen wiessen op een stroo vol ende zeer schoone daer na ghingen op seuen dorre arenen dunne ende versengt ende die seuen dunne arenen verslonden die seuen goede arenen ende ic hebt minen waerseggeren gheseyt ende niemant en isser van hen diet mi wtleyt.
 ioseph antwoorde pharaoni beyde die droomen zijn eenderley wat god doen sal heeft hi vercondicht pharaoni die seuen schoone ossen ende die seuen volle arenen zijn seuen vruchbare iaren ende dese twee begripen een crachte des drooms.
 ende die seuen dunne ossen ende maghere die achter hen op clommen ende die seuen dunnen arenen vanden brandenden wint versengt zijn seuen iaren van toecomenden hongere ende dieren tijt die in deser manieren sullen veruult worden.
 siet seuen iaren sullen comen met grooter oueruloedicheyt in alle egypten lant ende na dese selue sullen comen seuen iaren van also grooter onuruchtbaerheyt dat vergheten sal worden alsulcke oueruloedicheyt in egypten lant ende dien dyeren tijt sal verteeren dat lant datmen niet weten en sal vander oueruloedicheyt des lants om des dyeren tijt sal verteeren dat lant datmen niet weten en sal vander oueruloedicheyt des lands om des dyeren tijts wille die daer na coemt want hi sal zeer swaer zijn maer dattet pharao ten anderen mael ghedroomt heeft is een teeken der vasticheyt dat sulcke dinck van god gheschieden sal ende god sal dat selue haestelijck doen.
 daerom sal nv die coninck voorsien van eenen verstandighen ende wijsen man dien hi ouer egypten lant sette ende beschicke dat hi officiers kiese inden lande ende ontfanghe dat vijfste deel in die schueren inden seuen oueruloedighe iaren die nv terstont wesen sullen datmen opschutte alle dat graen onder pharaos macht inden steden ende verwarent op datmen spijse besorcht vinde den lande inden dyeren tijt van seuen iaren die egypten verdrucken sal op dattet lant niet van armoede te nyete en gae.
 dese redene beuiel pharao ende allen sinen knechten wel ende pharao sprack tot sinen knechten sullen wi eenichsins mogen vinden sulcken man die vol si vanden gheest gods.
 daerom seyde hi tot ioseph want v god alle dinghen ghethoont heeft die ghi gheseyt hebt en sal ick gheenen wijseren ende ws ghelijcken moghen vinden.
 ghi sult ouerste van minen huyse zijn ende tot ws monts ghebot sal al het volck ghehoorsaem zijn alleen inden stoel des rijcs sal ick v te bouen gaen ende pharao sprack voort aen siet ick hebbe v ouer alle egypten lant gheset ende dede zijn vingherlinck van zijnder hant ende gaf ioseph dien aen zijn hant ende cleede hem met witter siden ende dede eenen gouden halsbant om sinen hals ende hi liet hem op den tweeden waghen varen ende liet voor hem wtroepen datmen die knyen voor hem buyghen soude dat si souden weten dat hi ware die gheset was een ouerste ouer alle egypten lant.
 ende pharao sprack tot ioseph ick ben pharao sonder uwen wille en sal niemant zijn hant oft sinen voet roeren in alle egypten lant ende heeft sinen naem verandert ende hiet hem inder egyptse sprake den behouder der werelt ende ghaf hem een huysvrouwe assenath die dochter van puthiphar die een priester was inder stadt der sonnen also trock ioseph wt om dat lant van egypten te besien ende hi was dertich iaren oudt als hi voor pharao stont ende voer wt van pharao ende trock door alle tlant van egypten.
 ende die vruchtbaerheyt der seuen iaren is ghecomen ende die zaden zijn ghedaen gheweest tot schoouen ende vergadert in die schueren van egypten ende die oueruloedicheyt des graens is vergadert in elcke stadt bysonder ende so groot is die oueruloedicheyt des graens gheweest dat si den zande der zee gheleken is ende bouen maten ghinck die grootheyt des ghetals.
 ende ioseph werden twee sonen gheboren eer den dyeren tijt quam die welcke hem baerde assenath die dochter van putiphar priester der stadt heliopolis ende hiet den eersten gheboren sone manasse want god seyde hi heeft mi laten vergheten allen minen arbeyt ende al mijns vaders huys den anderen hiet hi ephraim want god seyde hi heeft mi laten wassen inden lande mijnder ellenden.
 als nv die seuen oueruloedighe iaren om waren in egypten begonsten die seuen iaren der armoeden te comen daer ioseph te voren afgheseyt hadde ende daer wert een dyerte in allen landen maer in alle egypten lant was dyeren tijd als nv oock hongherde egypten riep dat volck tot pharaonem begheerende voetsel maer pharao sprack tot al die egyptenaren gaet henen tot ioseph dat hi v seyt dat doet als nv ouer alle landen die dyerte wassende was ende den hongher dede ioseph op alle die schueren ende vercocht den egyptenaren want den hongher hadde die oock verlast ende alle landen quamen tot egypten om spijse te coopen teghen ioseph om dat si tquaet der armoeden minderen souden.
 als iacob hoorde datter graen int lant van egypten vercocht wert sprack hi tot sinen sonen waeromme versuymdijt.
 siet ick hoore dat in egypten graen vercocht wort trect af ende coopt ons dat ons nootdrufte is dat wi leuen ende niet en steruen aldus trocken af iosephs thien broederen om in egypten graen te coopen maer beniamin iosephs broeder en liet iacob met sinen broederen niet trecken want hi sprack hem mocht een ongheluck ouercomen ter auontueren inden wech.
 also quamen israels kinderen in egypten metten anderen die met hen quamen om graen te coopen want int lant canaan was oock een dyerte ende ioseph was een regent int lant van egypten ende na sinen wille ende gheboden wert den volcke graen vercocht als zijn broeders hem aenghebeden hadden ende hijse aensach ende kendese so sprack hi hart met hen ghelijck tot vremde lieden ende seyde tot hen van waer coemdy hier.
 si antwoorden wten lande canaan om nootdrufte ons leuens te coopen maer hoe wel dat hijse kende si en kenden hem nochtans niet.
 ende ioseph wert ghedachtich der droomen die hi somtijts ghesien hadde ende sprack ghi luyden zijt bespieders ende zijt ghecomen om te sien waer dat lant crancste is si antwoorden neen ten is so niet mijn heere uwe knechten zijn ghecomen om spijse te coopen wi zijn alle eens mans sonen wi zijn vredelijck ende v knechten en soecken gheen quaet te doen ioseph sprack tot hen.
 het is al anders ghi zijt ghecomen om te mercken die plaetsen vanden landen die qualijck beschermt ende cranck zijn si antwoorden hem wi uwe knechten zijn twaelf ghebroeders eens mans sonen int lant canaan ende die ioncste is bi onsen vader maer die andere en is niet meer voor ooghen.
 ioseph sprack tot hen dat ist dat ick v gheseyt hebbe ghi luyden zijt bespieders daer aen wil ick nv v proeuen bi die salicheyt pharaonis ghi luyden en sult niet van hier comen ten si dat uwe ioncste broeder oock hier come seynt eenen van v luyden derwaerts die uwen broeder hale maer ghi luyden sult gheuanghen blijuen also wil ick proeuen uwe reden oft ghi luyden metter waerheyt omme gaet oft niet want waer niet also so sidy bi die salicheyt pharaonis bespieders ende hi dedese te samen in eender bewaringhe drie daghen lanck.
 ten derden daghe sprack hi tot hen luyden doet also ick v gheseyt heb ende ghi sult leuen want ick vreese god sidy vredelijck so laet een van uwen broederen ghebonden ligghen in die gheuanghenisse ende trect ghi luyden henen ende voert v graen dat ghi ghecocht hebt in uwe huysen met v ende brenget uwen ioncsten broeder tot mi so mach ick uwen woorden gheloouen op dat ghi luyden niet en sterft ende si deden also.
 ende si spraken tot malcanderen wi lijden dit recht na onsen verdiensten want wi hebben ghesondicht teghen onsen broeder siende die bangicheyt zijnder zielen doen hi ons badt ende wi en hebbens niet ghehoort daeromme is dese tribulacie op ons ghecomen vanden welcken een ruben ghenoemet sprack en seyde ict v niet doen ick sprack en besondicht v niet aen dat kint ende ghi luyden en wildet niet hooren.
 siet nv wort zijn bloet gheeysschet.
 maer si en wisten niet dattet ioseph verstonde want hi sprack met hen door een bediedere ende ioseph keerde hem achterwaert ende weende als ioseph hem wederomme keerde met hen sprekende so nam hi wt hen luyden simeon ende bant hem voor haere ooghen ende beual den dienaers datmen haer sacken met graen vullen soude ende haer ghelt weder legghen een yeghelijck in sinen sack daer toe oock een yeghelijcken zijn teeringhe opter reysen ende men deden also.
 ende si loeden haer ware op haer ezels ende trocken van daer maer als haerder een sinen sack open dede ende soude sinen ezele voederen in die herberghe siende zijn ghelt bouen inden sack sprack tot sinen broederen mijn ghelt is mi weder gheworden siet in minen sack ist doen werden si verwondert ende verschrict onderlinghe ende spraken wat is dit dat ons god ghedaen heeft.
 ende si zijn ghecomen tot haeren vader iacob int lant canaan ende si seyden hem alle wat hen ghebuert was ende spraken die man die int lant heere is sprack hart met ons ende hielt ons voor bespieders des lants ende als wi antwoordeden wi zijn vredelijck ende noyt verspieders gheweest maer wi zijn twaelf ghebroeders ons vaders sonen die een en is niet meer voor ooghen ende die ioncste is noch inden daghe van huyden bi onsen vader int lant canaan.
 hi antwoorde daer aen wil ick mercken oft ghi vredelijck zijt een van uwen broederen laet bi mi ende neemt die nootdrufte voor v huys ende trect henen ende brenghet uwen ioncsten broeder tot mi op dat ick mercken mach dat ghi gheen bespieders en zijt ende moecht ontfanghen desen die hier ghehouwen wort inden banden ende voort aen moechdy oorlof hebben te coopen dat ghi wilt.
 ende als dese dinghen vertelt waren ende si die sacken wt schudden vant een yeghelijck sinen bundele ghelts in sinen sack ende als si alle veruaert waren doen sprack iacob haer vader ghi hebt ghedaen dat ick sonder kinderen ben ioseph en is niet leuendich simeon wort gheuanghen ghehouden ben iamin suldy wech leyden al dit quaet is gheuallen ouer mi ruben antwoorde sinen vader ende sprack oft ick hem niet weder en brenghe so doodet mijn twee sonen leuert hem alleene in mijn hant ick sal hem v weder brenghen hi sprack mijn sone en sal niet met v af trecken want sine broeder is doot ende hi is alleen ouerbleuen want quaem hem een ongheluck ouer int lant daer ghi henen reyst so soudy dan mijn grijs hayr met rouwe ter hellen leyden.
 die dyerte dructe alle dat lant zeere ende doen alle die spijse verteert was die si te voren wt egypten ghebracht hadden sprack iacob tot zijn sonen trect weder henen ende coopt ons een weynich spijsen doen antwoorde iudas ende sprack die man oorconde ons onder ghetuyghenis des eets segghende ghi luyden en sult mijn aensicht niet sien ten si dat uwe ioncste broeder met v come wildy onsen broeder met ons seynden so sullen wi reysen ende v te eten coopen maer en wildy hem niet seynden so en sullen wi niet reysen want die man heeft tot ons gheseyt ghi luyden en sult mijn aensichte niet sien sonder uwen ioncsten broedere.
 israel sprack dat hebdy ghedaen tot mijnder katiuicheyt dat ghi gheseyt hebt tot hem hoe dat ghi noch eenen broeder hadt.
 si antwoorden die man vraechde ons bi ordinancie na ons gheslachte oft onse vader leefde ende oft wi noch eenen broeder hadden ende wi hebben hem gheantwoort voort daer na dat hi vraechde hoe consten wi gheweten dat hi segghen soude brengt uwen broeder met v.
 doen sprack iudas tot israel sinen vader seynt dat kint met mi dat wi gaen reysen ende moghen leuen ende niet steruen beyde wi ende onse kinderen ic ontfanghe dat kint van minen handen eysschet hem weder ten si dat sake dat ick hem wederom brenghe ende leuere hem v ick sal teghen v der sonden schuldich wesen in allen tijden want waert dat wi niet en hadden ghebeyt wi waren wel tweemael weder ghecomen.
 doen sprack israel haer vader tot hen luyden moet dan also zijn.
 so doet dat ghi wilt ende neemt van des lants beste vruchten in uwe vaten ende brengt den man ghiften een luttel balsem ende honich wierooc ende therebintijn ende myrrhe ende dadelen ende amandelen neemt oock dubbel gelt met v ende dat gelt dat v bouen in uwe sacken weder gheworden is draecht dat oock weder met v messchien daer is in ghedoolt oock neemt uwen broedere gaet henen ende coemt weder totten man maer die almachtighe god make dat ghi hem lichtelijck te vreden stelt ende seynde met v wederom uwen broeder dien hi gheuanghen hout ende desen ben iamin ick sal wesen sonder kinderen als eene die berooft is.
 doen namen si dese giften ende dubbel gelt met hen ende ben iamin ende si reysden ende trocken in egypten ende stonden bi ioseph ende doen hijse ghesien hadde te gader met ben iamin so beual hi den rentmeester zijn huys segghende leyt dese mannen in huys ende slaet ende bereyt een maeltijt want si sullen te noenen met mi eten ende die man dedet so hem ioseph gheseyt hadde ende brocht die mannen in iosephs huys.
 daer vreesden si ende spraken tot malcanderen wi zijn hier ingheleyt om des ghelts wille dat wi in onse sacken weder gheuonden hebben op dat hi op ons een ouerdaet brenghe met gewelt daer mede dat hi ons make tot eyghen knechten met onsen ezelen daerom ghinghen si totten man die ouer iosephs huys was ende spraken met hem voor die duere des huys ende seyden mijn heere wi bidden v dat ghi ons hoort wi zijn hier voortijts hier afghetrocken om spijse te coopen ende als wi in die herberghe quamen ende onse sacken op deden so vonden wi tgelt bouen in die sacken het welck wi nv int selue ghewichte weder ghebrocht hebben ende hebben oock ander gelt met ons afghebrocht om te coopen dat ons van noode is maer wi en weten niet wie dat onse gelt in onse sacken ghesteken heeft hi sprack die vrede si met v en vreeset niet uwe god ende ws vaders god heeft v eenen schat in uwe sacken ghegheuen want dat ghelt dat ghi mi ghegheuen hebt daer ben ick mede vernoecht ende hi bracht simeon daer wt tot hem ende als hijse in iosephs huys ghebrocht hadde ghaf hi hem water ende si wiesschen haer voeten ende ghaf haeren ezelen voeder ende si bereyden die ghifte tot dat ioseph quam ter noenen want si hadden ghehoort dat si daer dbroot eten souden.
 aldus is ioseph in zijn huys ghecomen ende si hebben hem voort ghebracht die ghiften houdende in haer handen ende hebben aenghebeden lancs opter aerden ende als hijse wederomme ghoedertierlijcken ghegruet hadde vraechde hi segghende is uwe vader ghesont die oude man daer ghi mi af gheseyt hebbet.
 leeft hi noch.
 si antwoorden vwe knecht onse vader is ghesont ende hi leeft noch ende ter aerden nijghende baden si hem aen.
 ende ioseph hief zijn ooghen op ende sach sinen broeder ben iamin zijns moeders sone ende sprack is dat uwe ioncste broeder daer ghi luyden mi afgeheseyt hebt.
 ende ioseph seyde noch god si v ghenadich mijn sone ende ioseph haeste in huys te gaen want zijns herten gront wert beroert op sinen broedere ende die tranen braken hem wt ende hi ghinck in zijn slaepcamere ende weende ende als hi zijn aensichte ghewasschen hadne quam hi wt ende hielt hem vast ende seyde legt broot op.
 ende als dat broot gheleyt was so zijn si gaen sitten ioseph aen deen side ende zijn broederen aen die ander side ende die egyptenaren die met hem aten bysonder want het is den egyptenaren ongheoorloeft metten hebreeuschen te eten want si meynen dat alsulcken brasserie ongheoorloeft is ende si saten omtrent ioseph die eerste gheboren na zijn eerste gheboorte ende die ionckste na zijnder ionckheyt ende si verwonderden hen zeer vanden gherechten die si van hem namen als sise ontfinghen ende dat meeste deel quam ben iamin so dat hi vijf deelen te bouen ghinck ende si hebben ghedroncken ende werden droncken met hem.
 ende ioseph gheboot den regent van sinen huyse ende sprack vult den mannen haer sacken met koren so veel als si houden moghen ende legghet yeghelijcken zijn ghelt bouen in sinen sack ende minen silueren cop legt bouen in des ioncsten sack metten ghelde dat hi ghaf voor die tarwe ende hi dede so hem ioseph gheseyt hadde des morghens alst licht wert lieten si die mannen reysen met haeren ezelen.
 als si ter stadt wt waren ende niet verre gehcomen sprack ioseph tot dien die regent in zijn huys was staet op ende veruolcht die mannen ende als ghijse betraept so segghet tot hen waerom hebt ghi goet met quade gheloont.
 den cop dien ghi ghestolen hebt ist daer mijn heere wt drinct ende daer mede dat hi pleech te wijchelen inder voghelen sanck het is qualijck ghedaen.
 hi heeft ghedaen als hem beuolen was ende als hijse ghegrepen hadde bi ordinancie sprack hijse toe si antwoorden hem waer omme spreect onse heere alsulcke woorden.
 dat uwe knechten so grooten quaetheyt ghedaen souden hebben siet dat ghelt dat wi vonden bouen in onse sacken hebben wi weder ghebracht tot v wten lande canaan ende hoe souden wi dan wt ws heeren huys ghestolen hebben siluere oft gout.
 bi den welcken dat beuonden wort onder uwe knechten die sal des doots schuldich zijn oock willen wi mijns heeren knechten zijn hi sprack ia het si also so ghi luyden gheseyt hebt bi den welcken dattet beuonden wort die sal zijn mijn knecht maer ghi luyden sult sonder schult zijn.
 ende si haesteden ende leyden haer sacken af opter aerden ende een yeghelijck dede open sinen sack ende hi sochte ende beghonste vanden grootsten totten ioncksten doen vant hi den cop in ben iamins sack.
 doen schoorden si haer cleederen ende loeden een yeghelijck sinen ezel ende trocken weder in die stadt ende iudas ghinck eerst met sinen broederen in iosephs huys want hi en was noch vander plaetsen niet ghegaen ende si vielen voor hem opter aerden ende ioseph sprack tot hen luyden waerom hebdy aldus willen doen.
 en wiste ghi niet dat mijns ghelijck niet en is in conste van propheteren wt wijchelien.
 iudas sprack wat sullen wi segghen minen heere oft hoe sullen wi spreken.
 ende wat sullen wi moghen rechtuaerdelijcken voortstellen.
 god heeft die misdaet uwer knechten vonden siet daer wi ende die ghene bi den welcken den cop gheuonden is zijn mijns heeren knechten maer ioseph antwoorde dat si verre van mi alsulcken dinck te doen die man die den cop ghestolen heeft sal mijn knecht zijn ghi luyden trect wech vry tot uwen vadere.
 doen ghinck iudas tot hem ende sprac mijn heere laet uwen knecht een woordt spreken voor uwe ooren mijn heere ende uwe gramchappe en verheffe haer niet ouer uwen knechte want ghi zijt int rijcke die tweede na pharao mijn heere vraechde sinnen knechten ende sprack hebdy ooc eenen vadere oft broedere.
 doen antwoordeden wi wi hebben eenen vader ende die is out ende eenen iongen knecht die is hem in zijnder outheyt geboren ende zijn broeder is doot ende hi is alleen ouer bleuen van zijnder moeder ende zijn vader heeft hem teerderlijck lief doen spraecte ghi tot uwen knechten brenghet hem hier af tot mi so sal ick mijn oogen op hem worpen ende wi antwoordeden minen heere dat kint en can sinen vader niet ghelaten quaem hi van sinen vader so soude zijn vader steruen doen antwoordede ghi uwen knechten waer dat uwe minste broeder niet mede hier en coemt so en suldy mijn aensichte niet meer sien.
 doen trocken wi af tot uwen knechte minen vadere ende wi bootschapten hem uwe mijns heeren reden doen sprac onse vader trect daer weder henen ende coopt ons wat graens wi seyden wi en konnen niet afgetrecken ten si dat onse ioncste broedere met ons reyse so willen wi dan aftrecken want wi en dorren des mans aensichte niet aensien ten si dat onse ioncste broeder met ons gae ende uwe knecht mijn vader antwoorde ons ghi luyden wetet dat mijn huysfrouwe mi twee sonen ghebaert heeft die een ghinck wt wech van mi ende ghi seydet een wilde beeste heeft hem verslonden ende tot noch toe en is hi niet ghesien suldy desen oock van mi nemen ende hem een ongheual ouercoemt inden weghe soo suldy mijn ghrijs har met iammere ter hellen wech voeren.
 hierom ist oft ick nv te huys quame tot uwen dienaer onsen vadere ende die knecht en ware niet met mi want zijn ziele aen deses knechts ziele hanghet so soudt geschieden als hi saghe dat die knecht daer niet en ware dat hi steruen soude ende so souden wi uwe knechten dat grijs har ons vaders ws knechts met iammere inder hellen brengen laet toe dat ick in mijn persoon v knecht si die dit kint ontfanghen hebbe in mijnder trouwen ende hebbe gheloeft seggende ten si tsake dat ick hem wederom brenge ic sal der sonden sculdich wesen voor minen vader in alder tijt daerom sal ick v knecht hier bliuen in des knechts stede tot den dienst mijns heeren ende die knecht sal met sinen broederen wech op trecken want ick en mach niet opreysen tot minen vader als de knecht met mi niet en ware op dat ick een ghetuyghe niet bi staen en sal des verdriets ende iammers dat welcke minen vadere oueruallen ende verdrucken sal.
 niet langer en mochte hem ioseph bedwinghen daer veel luyden bi hem stonden waerom dat hi geboot dat si alle daer buyten gaen souden ende niemant vremders daer bi wesen en soude als si malcanderen souden kennen ende hi hief zijn stemme op met geschreye soo datse die egyptenaren ende pharaos ghesin hoorden ende sprack tot sinen broederen ick ben ioseph leeft mijn vader noch.
 ende zijn broeders en conden niet gheantwoorden soo verscricten si van vreesen.
 maer hi sprack ghoedertierlijcken tot hen coemt toch hier tot mi ende als si gingen bi hem sprack hi ic ben ioseph uwe broeder dien ghi luyden in egipten vercocht hebt ende nv en verscrict v niet ende en denct niet dattet wreetheyt is dat ghi luyden mi hier in desen lande vercocht hebt want om uwer salicheyt wille heeft mi godt voor v hier gesonden want nv zijnt twee iaren dat die dierte int lant geweest is ende het zijn noch vijf iaren datmen noch eeren oft ackeren en sal moghen noch mayen want god heeft mi voor v hier gesonden op dat ghi soudt behouden bliuen opter aerden ende dat ghi soudt moghen hebben spise niet door uwen raet maer door gods wille ben ic hier ghesonden die mi ghemaect heeft als een vader van pharao ende tot eenen heere ouer alle zijn huis ende een vorst in alle egypten landt haestet v nv ende reyset op tot minen vadere ende segghet hem dat ontbiedet v ioseph uwe sone god heeft mi tot eenen heere ouer alle egypten lant gheset coemt af tot mi en vertoeft niet ghi sult in dat landt iessen woonen ende bi mi zijn ghi ende uwer kinder kinderen uwe schapen ende groot vee ende alle dat ghi hebdt ick sal v aldaer voeden want daer zijn noch toecomende vijf iaren des dieren tijts op dat ghi niet en verderuet met uwe huys ende alle tgene dat ghi hebt.
 siet uwe ooghen ende die ooghen mijns broeders ben iamin sien dat ick mondelijc met v spreke vercondicht minen vadere alle mijn heerlijcheyt ende al wat ghi gesien hebdt in dat landt van egypten haestet v ende brengt hem tot mi.
 ende hi viel sinen broeder ben iamin om den hals ende weende ende ben iamin weende oock aen sinen halse ende ioseph custede alle zijn broeders ende weende ouer eenen yeghelijcken daer nae beghonsten zijn broeders stout te worden om te spreken met hem ende het werdt ghehoort ende met vermaerder talen feestelijcken vercondicht in des conincs zalet dat iosephs broederen gecomen waren ende pharao is verblijt gheweest ende alle zijn huysghesinne.
 ende pharao sprack tot ioseph dat hi ghebieden soude sinen broederen ladet uwe dieren reyst henen in dat landt canaan ende haelt van daer uwen vader ende uwe gesin ende coemt tot mi ick sal v alle tgoet geuen van egypten lant dat ghi eten suldt dmerch des lants ende gebiedet hen doet alsoo neemt wt egipten lant waghenen tot uwen kinderen ende wiuen ende segt hen brenghet uwen vader ende coemt ter stont ende en laet van uwen huysraet niet achter want alle die rijcdommen des geheelen lants van egypten die sullen uwe zijn.
 die kinderen van israel deden also als hen beuolen was ende ioseph ghaf hen waghenen naer pharaos beuel ende teeringhe op den weghe ende ghaf hen allen eeuen yegelijcken twee bestecleederen maer ben iamin ghaf hi drie hondert silueren penninghen ende vijf beste cleederen so vele ghelts ende cleederen sandt hi sinen vadere daer toe hem noch schenckende tien ezelen met goede wt egypten geladen ende tien ezelinnen met grane ende broot ende spise opden wege aldus liet hi zijn broederen ende sprac tot hen en hebt in den weghe gheenen twist.
 aldus reysden si wt egypten ende quamen in dat landt canaan tot haeren vadere iacob ende vercondichdent hem ende seyden vwe sone ioseph leeft noch ende hi is een heere ouer alle egypten landt als iacob dat ghehoort heft so was hem oft hi ontspronghen hadde van eenen swaren droom nochtans hi en geloofdet hen niet maer daer tsegen vertelden si hem alle die ordinancie vander geschiedenisse ende als hi sach die wagenen die hem ioseph ghesonden hadde om hem te voeren werdt sinen gheest wederom leuendich ende sprack ick hebbe ghenoech dat mijn sone ioseph noch leeft ick sal daer henen gaen ende ick sal hem sien eer ic sterue.
 israel reysde henen met alle dat hi hadde ende als hi totten put des eedts quam offerde hi offer den gode zijns vaders isaac hi hoorde dat hi hem des nachts riep in eenen visioen seggende icaob iacob hi antwoorde siet hier ben ick ende god sprack ick ben die stercke godt ws vaders en vreest niet in egypten te trecken want aldaer sal ick v tot eenen grooten volcke maken ick sal met v aftrecken ende sal v oock hier wederom brengen ende ioseph sal zijn handen op uwe ooghen legghen.
 ende iacob stont op vanden put des eedts ende israels kinderen voerden haeren vader met haeren kinderkens ende wiuen op de waghenen die pharao ghesonden hadde om den ouden man ende al dat hi besadt te voeren ende namen haer vee ende haue die si in dat landt canaan verworuen hadden ende quamen alsoo in egypten iacob ende alle zijn zaet met hem zijn kinderen ende zijn kintskinderen met hem zijn dochteren ende zijnder kinderen dochteren ende alle zijn zaet.
 dit zijn die namen der kinderen van israel die in egypten quamen iacob ende zijn sonen die eerste geboren iacobs sone ruben rubens kinderen enoch phalu efron ende charmi.
 simeons kinderen iemuel iamin ohad iachin zohar ende saul die sonen vanden cananeetschen wiue.
 leui kinderen gerson chahat ende merari.
 iudas kinderen her onam sela phares ende zara maer her ende onam storuen int laet canaan.
 ende phares kinderen zijn dese eszron ende hamul.
 isachars kinderen thola phua iob ende semron.
 zabulons kinderen sared elon ialeel dat zijn lea kinderen die si iacob baerde in mesopotanien met zijnder dochter dina die maken alle te samen met sonen ende dochteren drie ende dertich zielen.
 gads kinderen ziphion aggi suni ezebon eri arodi ende areli.
 asers kinderen iamne iesua iesui bria ende sara haer suster.
 ende bria kinderen heber ende malchiel dat zijn selpha kinderen die laban ghaf lea zijnder dochtere ende dese baerde si iacob dese sesthien zielen.
 rachels kinderen iacobs wijf ioseph ende beniamin ende ioseph werden gheboren in egypten lant manasse ende ephraim die hem baerde assenath dye dochter putipharis des priesters tot heliopolis maer dit zijn beniamins kinderen bela bechor asbel gera naaman ehi ros mupim hupim ende ared dat zijn rachels kinderen die si iacob baerde alle te samen veerthien zielen.
 dans kinderen husim.
 dye kinderen nepthalim iahzeel guni iezer ende sillem.
 dat zijn bala kinderen die laban zijnder dochter rachel gaf ende baerde iacob dese seuen zielen.
 alle dese zielen die met iacob in egypten quamen die van sinen dgien wt ghegaen waren wt ghenomen dye wijuen zijnder kinderen zijn alle te samen sesse ende tsestich zielen.
 ende iosephs kinderen die in egypten gheboren waren waren twee zielen.
 also dat alle zielen des huys iacob die in egypten quamen waren tseuentich.
 ende iacob sandt iuda voor hem tot ioseph dat hi hem bootscappen soude dat hi hem tegen quaem in iessen doen spande ioseph sinen wagen aen ende trock op na sinen vader israel te ghemoet ter seluer plaetsen ende als ioseph sinen vader sach viel hi hem om den hals ende weende aen sinen hals zeer.
 doen sprack israel tot ioseph ick sal nv blijdelicken steruen na dien dat ic uwe aensichte ghesien hebbe dat ghi noch leeft.
 ioseph sprac tot zijn broeders ende zijns vaders huyse ick sal optrecken ende pharao bootscappen ende hem seggen mijn broeders ende mijns vaders huysgesin is tot mi ghecomen wt den lande canaan ende zijn veeharderen want tzijn luyden dye met vee omghaen haer cleyn ende groot vee ende alle wat si hebben hebben si mede gebracht wanneer v pharao sal roepen ende seggen wat is uwe hanteringhe.
 so suldy seggen uwe knechten zijn mannen dye met vee om gaen van onser ioncheyt aen tot hier toe beyde wi ende onse vaders dit sult ghi seggen op dat ghi luyden woonen moecht int lant iessen want so wat scaepherders zijn dat veronweerden die egyptenaren.
 ioseph quam ingegaen ende bootscaptet pharao ende seyde mijn vader ende mijn broeders haer scapen ende groot vee ende wat si hebben is ghecomen wt den lande canaan ende siet si zijn int landt iessen ende ioseph nam vijf de meeste van sinen broeders ende steldese voor pharao den welcken pharao vraechde wat is uwe hanteringe.
 si antwoorden uwe knechten zijn veeherders wi ende onse vaderen ende voort spraken si tot pharao wi zijn gecomen om te woonen int lant bi v want uwe knechten en hebben gheen weyde voor haer vee om dat den dieren tijt des honghers soo zeere wast in dat lant van canan aldus begheeren wi dat ghi ghebiedet ons uwe knechten int landt iessen te woonen.
 pharao sprack tot ioseph vwe vader ende uwe broeders die zijn tot v ghecomen dat lant van egypten staet v open voor uwe ooghen laetse aenden besten candt des lants woonen dat si int landt iessen woonen ende weet ghi datter onder henluyden zijn die verstandich zijn so setse ouer mijn vee.
 ioseph brachte daer nae sinen vader iacob binnen ende stelde hem voor pharao ende iacob ghebenedide pharaonen ende pharao vraechde iacob hoe oudt sidy.
 iacob sprac den tijt mijnder beuaert is hondert ende dertich iaer cleyn ende quaet is den tijt mijnder beuaert ende en is noch niet ghelijck geworden den tijde mijnder vaderen inden welcken si haer beuaert deden ende iacob ghebenedide den coninc ende ghinc wt van hem ende ioseph besorchde sinen vadere ende sinen broederen wooningen ende gaf hen een besittinge in egipten lant aen den besten cant des lants te weten int lant ramesses so pharao geboden hadde ende voede sinen vader ende sine broederen ende alle zijns vaders huysghesinne ende gaf eenen yeghelijcken spise.
 in alle die werelt en was gheen broot ende den dieren tijt hadde dat lant verdruct aldermeest egypten ende canaan wten welcken vergaderende al dat ghelt om die vercoopinghe des corens heeft hij dat ghebracht in des conincs schatkiste.
 doen inden lande van egipten gelt gebrack den coopluyden quamen alle die egyptenaren tot ioseph ende seyden geeft ons broot waeromme steruen wi voor v als onse ghelt ontbreket.
 ioseph antwoorde brengt v vee hier so sal ick v voor dat vee spise gheuen ist dat ghi luyden sonder ghelt zijt doen brachten si ioseph haer vee ende hi gaf hen broot om haer paerden scapen runderen ende ezelen ende also voeyde hise met broode dat iaer om alle haer vee.
 si quamen des anderen iaers ende seyden wi en willent onsen heere niet verborghen dat onse ghelt ghebreect maer dat onse beesten ons ooc gebreken ende ten is v niet verborgen dat wi sonder onse lichamen ende landen niet en hebben waeromme steruen wi dan daer ghijt aensiet ende wi ende onse landen sullen uwe zijn.
 coopt ons in eenen coninclijcken eyghendom ende gheeft ons zaet op dat als die ackerman verghae dat die aerde niet in een woestijne en verkeere.
 aldus cochte ioseph alle dat landt van egypten want die egyptenaren vercochten een yeghelijck dat landt dat hi besadt om die grootheyt des dieren tijts ende maecte dat landt pharaoni eyghen te samen met den volcke dat tot sinen steden wt ende inghinck van den wtersten kant van egypten tot den anderen laesten pale wtgenomen der priesteren landt dat en nam hi niet in dat hen ghegheuen was van den coninck den welcken men ghesette spise gaf wt den openbaren schueren ende daerom en zijn si niet bedwonghen om haer eruen te vercoopen.
 doen sprack ioseph tot den volcke siet alsoo ghi nv siet ende belijdet pharao besit v ende uwe landt neemt zaet ende bezadet dat veldt op dat ghi vruchten hebben moghet ende vanden grane suldy pharao dat vijfste deel gheuen vier deelen laet ick v om te bezayen dat veldt tot uwer spijsen ende voor uwe huysghesinne ende kinderen si antwoorden onse weluaert is in uwe handen onse heere sie alleen op ons ende wij sullen den coninck blijdelijcken dienen.
 van dier tijt tot in desen daghe gheeft alle dat lant van egypten den coninghen dat vijfste deel ende het is gheworden als een wet sonder die priesterlijcke aerde die vrij was van desen ghesette.
 aldus woonde israel in egypten dat is int lant iessen ende besadt ende wiesse ende vermenichfuldichde hem zeer ende iacob leefde seuenthien iaer in dat lant ende alle zijn daghen zijn te samen hondert ende seuen ende veertich iaer.
 als hi sach dat naecte den dach zijnder doot riep hi sinen sone ioseph ende sprack tot hem hebbe ic genade voor v geuonden so legghet uwe hant onder mijn dgye ende ghi sult mi doen barmherticheyt ende waerheyt dat ghi mi nyet en begrauet in egypten maer laet mi slapen bi minen vaderen ende ghi sult mi voeren wt egypten ende in mijnder vaderen begrauenissen begrauen ioseph antwoorde ick salt doen also ghijt mi gheboden hebt ende iacob sprack so sweeret mi dan ende als ioseph swoer aenbadt israel god keerende hem tot des beddes hooft eynde.
 daer na als dit aldus gheleden was wert ioseph gebootschapt dat zijn vader sieck was ende hi nam met hem beyde zijn sonen manasse ende epraim ende is ghereyst om daer te ghaen ende het wert den ouden manne geseyt siet uwe sone ioseph coemt tot v ende israel werdt ghesterct ende sadt opt bedde ende als ioseph tot hem ghecomen was seyde hi hem god almachtich openbaerde hem mi tot lusa die int lant van canaan is ende ghebenedide my ende sprack tot mi siet ic sal v vermenichfuldighen ende sal v tot een groote schare volx maken ende sal dit lant gheuen v ende uwen zade na v tot een eewige besittinge nv dan sullen uwe twee sonen manasses ende ephraim die v geboren zijn in egipten eer ic hier in gecomen ben tot v mijn zijn ghelijck als ruben ende simeon sullen si mi gheacht worden maer die ghi nae hen wint sullen uwe zijn ende sullen gherekent zijn met haeren broeders namen in haer erfdeel.
 want als ick wt mesopotanien quam ontstarf mi rachel int lant canaan op den weghe ende het was in die lenten tijt ende ick ghinck in ephrata ende ick groefse in den wech ephrate die anders ghenaemt is bethlehem.
 ende israel siende ioseps sonen sprack wie zijn dese.
 ioseph antwoorde het zijn mine sonen die mi god hier in deser plaetsen gegeuen heeft iacob sprac brengtse hier tot mi dat icse ghebenedie want israels ooghen waren verduystert van ouderdom ende en consten niet wel claer sien ende ioseph brachtse tot hem iacob custese ende omhelsdese ende sprack tot ioseph siet ick en ben niet ghehoont van uwen aenschouwen daerenbouen heeft mi god uwe zaet vertoont ende doense ioseph ghenomen hadde van zijns vaders schoot aenbadt hi ghestrect lancs der aerden ende settede ephraim in zijn rechter hant teghen israels slincker hant ende manasses in zijn slincker handt teghen israels rechter hant ende schictese beyde totten vader waert ende israel strecte zijn rechter hant wt ende leydese op ephraim des ioncsten hooft ende zijn slincker hant op manasses hooft die deerste gheboren was ende hi ghebenedijde iosephs sonen ende sprack veranderende die handen godt voor den welcken dat mine vaderen abraham ende isaack ghewandeldt hebben die godt die mi van mijn ioncheyt tot desen teghenwoordighen daghe gheuoedet heeft die enghel die mi verlost heeft van allen quade die gebenedie dese kinderen ende laet mijnen naem aenroepen ouer hen ende den naem mijnder vaderen abraham ende isaac ende dat si wassen in een groote menichte opter aerden.
 maer doen ioseph sach dat zijn vadere die rechter hant op ephraims hooft leyde nam hi dat swaerlijc op ende nam zijns vaders hant dat hise van ephraims hooft op manasses hooft leggen soude ende sprack tot hem ten behoort alsoo niet mijn vader dese is die eerste geboren legt uwe rechter hant op zijn hooft maer iosephs vader weygerde dat ende sprack ick weet wel mijn sone ic weet wel dat dese oock sal worden tot een volck ende sal groot worden maer zijn ioncste broeder sal meerder worden dan hi ende zijn zaet sal in veel volx wassen alsoo ghebenedidese iacob in dien daghe ende sprack in v moet israel ghebenedijt worden datmen segghe god doe v ghelijck ephraim ende manasse ende settede also ephraim voor manasse.
 ende israel sprack tot ioseph siet ick sterue ende godt sal met v zijn ende sal v wederbrengen in uwer vaderen lant.
 ick gheue v een deel buyten uwen broederen dat ick met mijnen swaerde ende boghe wt den handen der amoriten genomen hebbe.
 ende iacob riep zijn sonen ende sprack vergadert v op dat ick v vercondige wat v geschieden sal inden laetsten dagen coemt te hoop ende hoort toe ghi kinderen iacobs hoort uwen vader israel.
 ruben mijn eerste sone ghi zijt mijn crachte ende tbeghin mijnder droefheyt die eerste in die ghiften ende die meeste inder macht ghi zijt wtgestort als water ghi en sult niet wassen want ghi hebt gheclommen op ws vaders bedde ende hebt sinen legher besmet.
 simeon ende leui ghebroeders vechtende vaten der boosheyt in haeren raet en moet mijn ziele niet comen ende mijn heerlicheyt en si niet in haer vergaderinge want in haeren toorne hebben si den man doot gheslaghen ende in haeren wille ondergroeuen si die mueren vermaledijt si haeren toorne dat hi so gheduerich is ende haer veronweerdicheyt want si so hert is ic salse verdeylen in iacob ende verstroyen in israel.
 iuda uwe broederen sullen v louen uwe handen sullen wesen in die necken uwer vianden ws vaders kinderen sullen v aenbeden iuda ghi zijt een welpen van eenen leuwe mijn sone ghi zijt opgheclommen ten roof rustende hebdy neder gheleghen als een leeuwe ende als een leuwinne wie sal hem wecken.
 die coninclike sceptre en sal van iuda niet af ghenomen worden noch een vorste van sinen dgyen totter tijt dat comen sal die gesonden sal worden ende hi sal zijn een verbeydinghe der heydenen bindende aenden wijngaert zijn vuelen ende aenden wijnstock o mijn sone zijn ezellinne hi sal zijn beste cleet wasschen inden wijn ende dwaen sinen mantele in der druyuen bloet sijn ooghen zijn schoondere dan wijn ende zijn tanden zijn wit blinckende bouen melck.
 zabulon sal aenden oeuere vander zee woonen ende aen die hauenen der schepen ende ghereycken tot sidon.
 isachar sal eenen stercken ezele zijn ende liggen tusschen die palen hi sach die ruste dat si goet was ende dat lant dattet zeer goet is ende heeft zijn schouderen geneycht om te draghen ende is dienstachtich gheuallen onder tribuyt.
 dan sal rechter zijn in sinen volcke als een ander gheslachte in israel dan moet worden een slanghe opten weghe ende een ader inden pade ende dat peert in die verssen bijten dat zijn berijder te rugghe valle heere ic sal wachten uwe salicheyt.
 gad sal omghegort voor hem strijden ende hi sal van achter omgort worden.
 aser zijn broot is vet ende sal den coninghen wellusticheyt gheuen.
 nephtali is een snelle hert ende gheeft schoone wtspraken.
 een opwassende sone is ioseph een opwassende sone suyuerlijc van aensichte die dochteren hebben gheloopen ouer der mueren maer si hebben hem verbittert ende hebben gekeuen ende hebben hem benijt die ghene die pijlen hebben sinen boge is geseten inden stercken ende die banden zijnder handen ende armen zijn ontbonden door die hant des machtigen van iacob van daer is een herder wtgegaen eenen steen in israel god ws vaders sal uwe hulper wesen ende die almachtige sal v gebenedien met gebendijnge des hemels van bouen ende met gebenedijnge des afgronts van beneden met gebenedijnghe der borsten ende des buyx die gebenedijnghen ws vaders zijn sterck gemaect door die gebenedijngen zijnder vaderen toe dat comen soude die begheerte der eewiger bergen int hooft van ioseph ende inder hoocheyt zijns hoofts laet worden nazarei onder zijn broederen.
 ben iamin een grijpende wolf des morghens sal hi roof eten maer des auonts sal hi den roof wt deylen.
 alle dese zijn in israel twaelf geslachten ende dese woorden heeft hen haer vader ghesproken ende hi gebenedijde yegelijc met zijn eygen besonder gebenedijnge ende heeft hen beuolen seggende ick worde verghadert tot minen volcke begraeft mi by minen vaderen in die speluncke opten acker ephron des hethiters in die dubbele speluncke die tegen mambre leet int lant canaan die abraham cochte met den acker van ephron den hethiter tot een erfbegrauenisse daer hebben si abraham begrauen ende saram zijn wijf ende daer hebben si ooc isaac begrauen met rebecca zijn huysfrouwe lea leet daer oock begrauen ende als iacob voleynt hadde die gheboden daer hi zijn kinderen mede leerde dede hi zijn voeten te samen opt bedde ende werdt afliuich ende wert verghadert tot sinen volcke.
 als die roudagen wt waren sprac ioseph met pharaos gesin ende seyde heb ic ghenade voor v vonden soo spreect met pharao ende segt dat mijn vader van mi eenen eedt nam ende seyde siet ic sterue begraeft mi in minen graue dat ic mi int lant canaan gegrauen hebbe so sal ic op trecken ende begrauen minen vader ende weder comen pharao sprack trect opwaert ende begraeft uwen vader also ghi hem ghesworen hebt.
 aldus trock ioseph opwaerts om sinen vader te begrauen ende met hem trocken alle pharaos knechten die outste zijns gesins ende alle die outste vanden lande van egipten ooc alle iosephs gesin ende zijn broederen ende zijns vaders ghesin alleene haer kinderen schapen ende ossen lieten si int lant iessen ende nam ooc met hem opwaerts wagenen ende reysers ende si waren een machtich groot heyr.
 ende als si in die pleyne atad quamen die op ghene side vander iordanen leyt daer hielden si een zeer groote ende bittere clage die wtuaert ende die dagen des weenens ende claghens waren seuen dagen ende als die luyden des lants van canaan sagen dien rouwe in dien pleyn atad seyden si die egiptenaers maken hier grooten rouwe daer omme so is die plaetse genaemt die beweeninghe van egipten ende iacobs kinderen deden so hi hen beuolen hadde ende voerden hem in dat lant canaan ende begroeuen hem in die dubbele speluncke des ackers die abraham gecocht hadde met den acker tot een erfbegrauenisse van ephron den hethitere teghen mambre ouer.
 aldus trock ioseph wederomme in egypten met sinen broederen ende met allen die met hem op ghetrocken waren om sinen vadere te begrauene als si hem begrauen hadden.
 ende iosephs broederen vreesden als haere vader ghestoruen was ende spraken tot malcanderen ioseph mocht ter auentueren ghedachtich wesen des onrechts dat hi gheleden heeft ende betalen ons alle de quaetheyt die wi hem gedaen hebben daerom lieten si hem segghen vwe vader beual voor zijn doot ende sprack dat wi v seggen souden met sinen woorden ic bidde v vergheeft uwen broederen die misdaet ende haer sonde dat si so qualiken aen v gedaen hebben ende wi bidden v ooc vergheeft doch nv dese misdaet den dienaere godts uwen vadere ende ioseph weende als hi dit hoorde.
 ende zijn broederen zijn tot hem gecomen ende vielen voor hem neder biddende ende spraken wi zijn uwe knechten ioseph sprac tot hen en vreest niet ist mogelijc dat wi ons teghen godt sullen weren ghi luyden dachtet quaet ouer mi maer godt heuet tot goet ghekeert op dat hi dede ghelijct nv schijnt om veel volcs te behouden daeromme en vreest niet ick sal v voden ende uwe kinderen ende hi troostese ende sprac vriendelijck met hen.
 aldus woonde ioseph in egipten met zijns vaders huys ende leefde honderdt ende thien iaer ende sach ephraims kinderen tot int derde ledt desselfs ghelijck die kinderen machir manasses sonen voeden oock kinderen op iosephs schoot.
 ende ioseph sprac als die iaren ouerleden waren tot sinen broederen ick sterue ende godt sal v besoecken ende wt desen lande voeren in dat landt dat hi abraham isaack ende iacob ghesworen heeft daeromme nam hy eenen eet vanden kinderen van israel ende sprack als v god besoecken sal soo voert mijn gebeente van hier alsoo sterf ioseph als hi was hondert ende thien iaren out ende si salfden hem met costelijcke kruyden ende si leyden hem in een tombe in egypten.
 