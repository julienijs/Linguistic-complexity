inden beginne schiep godt hemel ende aerde.
 ende de aerde was woest ende ledich ende het was duyster op der diepte ende de geest gods sweefde op den watere.
 ende god sprack.
 het worde licht.
 ende het wert licht ende godt sach dat dat licht goet was.
 doen schiet god dat licht vander duysternisse ende noemde dat licht dach ende de duysternisse nacht.
 doen wert wt auont ende morghen den eersten dach.
 ende godt sprack.
 daer worde een firmament tusschen de wateren ende dat sy een onderscheet tusschen de wateren.
 doen maecte godt dat firmament ende schiet dat water onder dat firmament van dat water bouen dat firmament.
 ende het gheschiede also.
 ende god noemde dat firmament hemel.
 doen werdt wt auont ende morgen den tweeden dach.
 ende god sprack.
 dat water vergadere hem onder den hemel aen bysondere plaetsen datmen dat drooghe sie.
 ende het gheschiede also.
 ende godt noemde dat drooge aerde ende de vergaderinghe der wateren noemde hy zee.
 ende godt sach dattet goet was.
 ende god sprack.
 de aerde late opgaen gras ende cruyt dat hem besade ende vruchtbaer boomen dat een yeghelijc na zijnder aert vrucht draghe ende hebbe zijn eyghen saet by hem selfs op aerden ende het gheschiede also.
 ende de aerde liet opgaen gras ende cruyt dat hem besaeyde een yeghelijck nae zijnder aert.
 ende boomen die daer vrucht droegen ende haer eyghen saet by hen selfs hadden een yeghelijck nae zijnder aert.
 ende god sach dattet goet was.
 doen wert wt auont ende morghen den derden dach.
 ende godt sprack.
 daer worden lichten aen dat firmament des hemels ende scheyden dach ende nacht ende zijn tot teeckenen tijden daghen ende iaren.
 ende zijn lichten aen dat firmament des hemels dat sy schijnen op aerden.
 ende het gheschiede alsoo.
 ende godt maecte twee groote lichten.
 een groot licht dat den dach regere ende een cleyn licht dat den nacht regere.
 daer toe oock sterren.
 ende godt settese aen dat firmament des hemels dat sy schenen op de aerde ende den dach ende den nacht regeerden ende schieden licht ende duysternisse.
 ende godt sach dattet goet was.
 doen wert wt auont ende morghen den vierden dach.
 ende godt sprac.
 dat water roere hem op met roerende ende leuende dieren ende met gheuoghelte dat op aerden onder dat firmament des hemels vlieghe.
 ende god schiep groote waluisschen ende alderley gedierte dat daer leeft ende hem beweecht ende van dat water beroert wert een yeghelijck na zijnder aert.
 ende alderley gheuedert gheuogelte een yeghelijck nae zijnder aert.
 ende godt sach dattet goet was ende ghebenedydese ende sprack.
 sijt vruchtbaer ende vermeerdert v ende veruult dat water in de zee.
 ende dat gheuoghelte vermeerdere hem op aerden.
 doen werdt wt auont ende morgen den vijfsten dach.
 ende godt sprack.
 de aerde brenghe voort leuendich ghedierte een yegelijck nae zijnder aert.
 vee ghewormte ende ghedierte op aerden een yeghelijck nae zijnder aert.
 ende het gheschiede alsoo.
 ende godt maeckte dat ghedierte op aerden een yeghelijck na zijnder aert ende dat vee nae zijnder aert ende alderley ghewormte op aerden nae zijnder aert.
 ende godt sach dattet goet was.
 ende godt sprack.
 laet ons menscen maken een beelt dat ons ghelijck sy die daer regeren ouer de visschen in de zee ende ouer de voghelen onder den hemel ende ouer dat vee ende ouer de gheheele aerde ende ouer alle ghewormte dat op aerden cruypt.
 ende godt schiep den mensche hem tot eenen beelde tot eenen beelde gods schiep hy hem ende hy schiepse eenen man ende een vrouwe.
 ende god ghebenedydese ende sprac tot hen.
 sijt vruchtbaer ende vermeerdert v ende veruult de aerde ende maectse v onderdaen.
 ende regeret ouer de visschen in de zee ende ouer de voghelen onder den hemel ende ouer alle ghedierte dat op aerden cruypt.
 ende godt sprac.
 siet daer ic hebbe v ghegheuen alderley cruyt dat hem besadet op de gheheele aerde ende alderley vruchtbare boomen ende boomen die hen besaden tot uwer ende aller gedierten spijse op aerden ende alle vogelen onder den hemel ende alle gewormte dat dat leuen heeft op aerden dat si alderley groen cruyt eten.
 ende het geschiede also.
 ende godt sach aen al wat hy ghemaect hadde ende siet daer het was al seer goet.
 doen wert wt auont ende morgen den sesten dach.
 alsoo wert volbracht hemel ende aerde met haer geheel heyr ende alsoo volbracht godt ten seuensten daghe sine wercken die hy gemaect hadde.
 ende ruste op den seuensten dach van alle zijn wercken die hy maecte ende segende den seuensten dach ende heylichden daerom dat hy op den selfden gerust hadde van alle zijn wercken die godt schiep ende maecte.
 alsoo is hemel ende aerde gheworden doen si gheschapen zijn ter tijt als god de heere de aerde ende den hemel maecte ende alderley boomen opten velde die te voren noyt gheweest en waren op aerden.
 ende alderley cruyt opten velde dat te voren noyt gewassen en was.
 want godt de heere en had noch niet laten reghenen op aerden ende daer en was gheen mensche die dat lant boude.
 mer eenen neuel gincker op vander aerden ende maecte vochtich al dlant.
 ende god de heere maecte den mensche wt den aerden clompe.
 ende hy blies hem in den leuendigen adem in zijn nuese.
 ende also wert de mensce een leuende siele.
 ende godt de heere plantede eenen hof in eden tegent oosten ende sette den mensche daer in die hy ghemaect hadde.
 ende god de heere liet opwasssen wt der aerden alderley boomen lustich aen te sien ende goet te eten ende den boom des leuens midden inden hof ende den boom der kennissen des goets ende des quaets.
 ende daer ginc van eden eenen stroom wt om te wateren den hof ende hy deylde hem aldaer in vier hooftwateren.
 dat eerste heet pison dat vliet rontom dat gheheele lant heuila ende aldaer vintmen gout ende dat gout des lants is costelijc ende daer vintmen bedellion ende den edelen steen onix.
 dat ander water heet gihon dat vliet alom dat gheheele moren landt.
 dat derde water heet hydekel dat vliet voor assyrien henen.
 dat vierde water is den phrath.
 ende godt de heere nam den mensche ende settede hem inden hof eden dat hy hem soude bouwen ende bewaren.
 ende god de heere geboot den mensche ende sprack.
 ghy sult eten van alderley boomen inden hof.
 maer vanden boom der kennissen des goets ende des quaets en suldy niet eten.
 want in wat daghe ghy daer van eet suldy den doot steruen.
 ende godt de heere sprack.
 ten is niet goet dat de mensche alleen sy.
 ic wil hem een hulpe maken die by hem sy.
 want als god de heere gemaect hadde vander aerden alderley dieren opten velde ende alderley voghel onder den hemel doe bracht hyse tot den mensche dat hy saghe hoe hyse noemen soude.
 want so de mensche alderley leuende dieren noemen soude so souden sy heeten.
 ende de mensche gaf eenen yeghelijcken vee ende voghel onder den hemel ende ghedierte opten velde sinen naem.
 mer voor den mensche en werdt gheen hulpe gheuonden die by hem mochte zijn.
 doen liet god de heere eenen vasten slaep vallen op den mensce ende hy ontsliep ende nam een van sinen ribben ende sloot die stede toe met vleesch.
 ende god de heere boude een wijf wt de ribbe die hy vanden mensce nam ende brachtse tot hem.
 doen sprac de mensche.
 dat is doch een been van mijnen beenen ende vleesch van mijnen vleessche men salse manninne heeten daerom dat si vanden man ghenomen is.
 daerom sal een man sinen vader ende zijne moeder verlaten ende aen sinen wijue hangen ende si sullen een vleesch zijn ende si waren beyde naeckt de mensche ende zijn wijf ende en schaemden hen niet.
 ende de slanghe was listiger dan alle dieren opten velde die godt de heere ghemaect had ende sprack totten wijue.
 ia soude god geseyt hebben ghy en sult niet eten van alderley boomen inden hof.
 doe sprac dat wijf totter slangen.
 wy eten vanden vruchten der boomen inden hof.
 maer vanden vruchten des booms midden inden hof heeft god geseyt.
 en etet daer niet af en roert hem ooc niet aen dat ghi niet en sterft.
 doe sprac de slanghe totten wijue.
 ghy en sult de doot geensins steruen.
 maer godt wetet dat in welcken daghe dat ghy daer af eet so sullen v oogen geopent worden ende sult zijn als god ende weten wat goet ende quaet is.
 ende dwijf sach aen dat vanden boom goet te eten waer ende lieflijc aen te sien dattet eenen lustigen boom was dewijle hy cloec maecte.
 ende nam van de vrucht ende adt ende gaf haren man ooc daer af ende hy adt.
 doe werden haerder beyder oogen geopent ende werden ghewaer dat si naect waren ende vlochten vijchbladeren tsamen ende maecten hen voorschoten.
 ende si hoorden de stemme gods des heeren die inden hof ginc doen den dach koel geworden was.
 ende adam verborch hem met sinen wiue voor daensicht gods des heeren onder de boomen inden hof.
 ende god de heere riep adam ende sprac tot hem.
 waer sydy.
 ende hy sprac.
 ic hoorde v stemme inden hof ende vreesde my want ic ben naect daerom verberchde ick my.
 ende hy sprac.
 wie heuet v geseyt dat ghy naect zijt en hebdy niet geten vanden boom daer ick v af gheboot ghy en sout niet daer af eten.
 doen sprac adam.
 dat wijf die ghy my toe ghegeuen hebt gaf my vanden boom ende ic adt.
 doe sprack god de heere totten wijue.
 waerom hebdy dat gedaen.
 dat wijf sprack.
 de slange heeft mi also bedrogen dat ic adt.
 doe sprack god de heere totter slangen.
 want ghy sulcx gedaen hebt so sydy veruloect voor alle vee ende onder alle dieren opten velde op uwen buyck sult ghy gaen ende aerde eten v leuen lanc.
 ende ic wil viantschap setten tusschen v ende den wijue ende tusschen uwen sade ende haren sade.
 dat selue sal v dat hooft vertreden ende ghy sult hem in de versenen steken.
 ende totten wijue sprac hy.
 ick wil v veel smerten toe seynden als ghy beurucht wort.
 ghy sult met smerte kinderen baren.
 ende uwen wille sal uwe man onderworpen zijn ende hy sal v heere zijn.
 ende tot adam sprac hy.
 de wijle ghy verhoort hebt de stemme ws wijfs ende gegeten vanden boom daer ick v af geboot ende sprac.
 ghy en sult daer niet af eten veruloect so sy den acker om uwen wil met commer suldy v daer op generen v leuen lanc.
 doornen ende dijstelen sal hy v dragen ende ghi sult dat cruyt opten velde eten.
 int sweet ws aensichts suldy v broot eten tot dat ghy weder tot aerde wort daer ghy af ghenomen zijt want ghy zijt aerde ende sult weder tot aerde werden.
 ende adam hiet zijn wijf heua daerom dat si een moeder is alder leuendigen.
 ende god de heere maecte adam ende sinen wijue rocken van vellen ende trocse hen aen.
 ende god de heere sprac.
 siet adam is geworden als onser een ende weet wat goet ende quaet is maer nv dat hy niet wt en strecke zijn hant ende breke ooc vanden boom des leuens ende ete ende leue eewelijc.
 doen liet hem god de heere wt den hof eden dat hy dat velt boude daer hy van ghenomen is ende dreef adam wt ende leyde voor den hof eden den cherubim met een bloot houwende sweert om te bewaren den wech totten boom des leuens.
 ende adam bekende zijn wijf heua ende si wert beurucht ende baerde den kain ende sprack.
 ic heb ghecreghen den man des heeren.
 ende sy voer voort ende baerde habel sinen broeder ende habel werdt een schaepherder maer kain wert een ackerman.
 maer het gebuerde na sommige dagen dat kain den heere offer brachte vanden vruchten des velts.
 ende habel bracht oock vanden eerstelinghen zijnder schapen ende van haren vette.
 ende de heere sach genadichlijc aen habel ende sinen offer.
 maer kain en sinen offer en sach hy niet ghenadichlijc aen.
 doen wert kain seer toornich ende zijn ghelaet veranderde hem.
 doen sprac de heere tot kain.
 waerom wort ghy toornich ende waerom verandert hem v gelaet.
 ist niet also.
 wanneer ghy vroom zijt so zijt ghi aengenaem.
 maer zijt ghy niet vroom so rust de sonde voor de duere.
 maer laet ghy haer niet haren wille maer heerschapt ouer haer.
 doen sprack kain met zijnen broeder habel.
 ende tgebuerde doen si opten velde waren verhief hem kain tegen sinen broeder habel ende sloech hem doot.
 doen sprac de heere tot kain.
 waer is v broeder habel.
 mer hy sprac.
 ick en weets niet sal ick mijns broeders bewaerder zijn.
 maer hy sprac.
 wat hebdy ghedaen.
 de stemme van ws broeders bloet roept tot my vander aerden ende veruloect zijt ghy nv opter aerden die opgedaen heeft haren mont ende ws broeders bloet van uwen handen ontfangen.
 als ghy den acker bouwen sult so en sal hy v voortaen zijn vermogen niet gheuen.
 onstadich ende vluchtich suldy zijn op aerden.
 maer kain sprac tot den heere.
 mijn sonde is grooter dan dat si my vergheuen worden mach.
 siet ghy drijft my heden wt den lande ende ick moet my voor v aensicht verbergen ende moet onstadich ende vluchtich zijn op aerden.
 soo salt my gaen dat my dootslae so wie my vint.
 maer de heere sprac tot hem.
 neen maer wie kain dootslaet dat sal seuenfout gewroken werden.
 ende de heere maeckte een teeken aen kain dat niemant hem en versloege wie hem ooc vonde.
 also ginc kain vanden aensicht des heeren ende woonde int landt nod op gheen zijde eden teghen den oosten.
 ende kain bekende zijn wijf die wert swanger ende baerde hanoch ende hy boude een stadt die noemde hy na sijns soons naem hanoch.
 maer hanoch wan irad.
 irad wan mahuiael.
 mahuiael wan mathusael.
 mathusael wan lamech.
 lamech nam twee wijuen die een hiet ada dander silla.
 ende ada wan iabel van dien zijn gecomen die in de hutten woonden ende vee hadden.
 ende zijn broeder hiet iubal van dien zijn gecomen die vedelaers ende pijpers.
 maer silla wan ooc namelijc den tubalkain den meester in alderley metael ende ijserwerc.
 ende de suster tubalkain was naema.
 ende lamech sprac tot sinen wijuen ada ende silla.
 ghi wijuen lamech hoort mijn reden ende merct wat ic segge.
 ick heb eenen man verslagen my tot eender wonden ende een iongelinc my tot eender buyle.
 kain sal seuenwerf gewroken worden.
 maer lamech seuenentseuentich weruen.
 adam bekende noch eens zijn wijf ende sy baerde eenen sone dien hiet si seth.
 want godt heeft my sprack si een ander saet geset voor habel die kain gedoot heeft.
 ende seth wan ooc eenen sone ende hiet hem enos.
 ter seluer tijt begostmen te prediken van des heeren naem.
 dit is dat boec van des menscen geslachte.
 doen god den mensce sciep maecte hi hem na de gelikenis gods.
 ende schiepse een man ende een vrouwe ende seghendese ende hiet haren naem mensche ter tijt doen sy gheschapen werden.
 ende adam was hondert ende dertich iaer out ende wan eenen sone die sinen beelde ghelijck was ende hiet hem seth.
 ende leefde daer na acht hondert iaer ende wan sonen ende dochteren dat zijn gheheel ouderdom wert neghen hondert ende dertich iaer ende sterf.
 seth was hondert ende vijf iaer out ende wan enos.
 ende leefde daer na acht hondert ende seuen iaer.
 ende wan sonen ende dochteren dat zijn gheheel ouderdom wert negen hondert ende twelf iaer ende sterf.
 enos was neghentich iaer out ende wan kenan.
 ende leefde daer nae acht hondert ende vijfthien iaer.
 ende wan sonen ende dochteren dat zijn gheheel ouderdom wert neghen hondert ende vijf iaer ende sterf.
 kenan was tseuentich iaer out.
 ende wan mahalaleel.
 ende leefde daer nae acht hondert ende veertich iaer ende wan sonen ende dochteren dat zijn geheel ouderdom wert neghen hondert ende thien iaer ende sterf.
 mahalaleel was vijfentsestich iaer oudt ende wan iared.
 ende leefde daer nae acht hondert ende dertich iaer.
 ende wan sonen ende dochteren dat zijn gheheel ouderdom wert acht hondert ende vijfentneghentich iaer ende sterf.
 iared was hondert ende tweentsestich iaer out ende wan henoch.
 ende leefde daer na achthondert iaer.
 ende wan sonen ende dochteren.
 dat zijn gheheel ouderdom wert neghen hondert tweentsestich iaer ende sterf.
 henoch was vijfentsestich iaer out ende wan methusalah.
 ende na dien hy methusalah gewonnen hadde bleef hy in een godlijc leuen drie hondert iaer ende wan sonen ende dochteren dat zijn geheel ouderdom wert drie hondert ende vijfentsestich iaer ende want hy een goddelijck leuen leyde nam hem godt wech ende en wert niet meer ghesien.
 methusalah was hondert seuenentachtentich iaer out ende wan lamech.
 ende leefde daer na seuen hondert ende tweentachtentich iaer.
 ende wan sonen ende dochteren dat zijn geheel ouderdom wert negen hondert negenentsestich iaer ende sterf.
 die sal ons troosten in onse moeyte ende arbeyt op aerden die de heere veruloect heeft.
 daer nae leefde hy vijf hondert vijfentneghentich iaer ende wan sonen ende dochteren dat zijn gheheel ouderdom werdt seuen hondert seuenentseuentich iaer ende sterf.
 noah was vijf hondert iaer out.
 ende wan sem ham ende iaphet.
 maer doen de menschen begosten te vermeerderen op aerden ende wonnen hen dochteren.
 doen sagen de kinderen godts nae de dochteren der menschen dat si schoon waren ende namense wijue die welcke si alleen wouden.
 doen sprac de heere.
 de menschen willen hen mijnen gheest niet meer laten straffen want si zijn vleesch.
 in dien tijden warender ooc tyrannen op aerden.
 want nae dien dat de kinderen gods de dochteren der menschen besliepen ende hen kinderen wonnen werden daer wt gheweldighe ende vermaerde lieden inder werelt.
 maer doe de heere sach dat der menschen boosheydt groot was op aerden ende alle dat opset ende soecken haerder herten alleen boos was altijt.
 doen beroudet hem dat hy den mensche ghemaect had op aerden ende tbecommerde hem in zijn hert ende sprac.
 ic wil de menschen die ic geschapen heb te niete doen vander aerden vanden menschen aen tot dat vee ende tot den ghewormte toe ende tot den voghelen onder den hemel toe.
 want het berout my dat icse ghemaeckt heb.
 maer noah vant ghenade voor den heere.
 dit is dat geslachte noah.
 noah was een vroom man ende sonder veranderinghe ende leyde een godlijck leuen tsinen tijde ende wan drie sonen sem ham iaphet.
 maer de aerde was verdoruen voor gods oogen ende vol moetwils.
 doe sach god op aerden ende siet si was verdoruen want alle vleesch had sinen wech verdoruen op aerden.
 doe sprack godt tot noah.
 dat eynde van allen vleesch is gecomen voor my want de aerde is vol boosheyts van hen.
 ende siet daer ick wilse verderuen met der aerden.
 maect v een arcke van dennen hout ende maeckt cameren daer in ende bepectse met peck binnen ende buyten ende maecktse aldus.
 drie hondert ellen sy de lencte vijftich ellen de wijde ende dertich ellen de hoochte.
 een venster suldy daer in maken bouen aen een elle groot.
 de duere suldy midden in haer zijde setten.
 ende sal drie solders hebben eenen onder den anderen int middel den derden inder hoochte.
 want siet ick wil een diluuie met water laten comen op aerden om te verderuen alle dat vleesch daer eenen leuenden adem in is onder den hemel.
 al wat op aerden is sal ondergaen.
 maer met v wil ick een verbont maken ende ghi sult inder arcken gaen met uwen sonen met uwen wijue ende met uwer sonen wijuen.
 ende ghy sult met v inder arcken nemen alderley dier van allen vleessche van elcx een paer een hy ende een sy dat si leuende blijuen by v.
 vanden voghelen nae haerder aert vanden vee nae zijnder aert ende van alderley ghewormte op aerden nae zijnder aert.
 van dien allen sal van elcx een paer tot v ingaen dat si leuende blijuen.
 ende ghy sult alderley spijse tot v nemen diemen eet ende ghy sultse by v vergaderen dat si v ende hen tot onderhoudinghe daer sy.
 ende noah dede alle wat hem god gheboot.
 ende de heere sprack tot noah.
 gaet inder arcken ghy ende v gheheel huys want v heb ick rechtueerdich ghesien voor my tot deser tijt.
 wt alderley reyn vee neemt tot v van elcx seuen ende seuen den hy ende zijne sy.
 maer vanden onreynen vee van elcx een paer den hy ende sine sy.
 desgelijcx vanden vogelen onder den hemel van elcx seuen ende seuen den hy ende sine sy op dat daer saet leuendich blijue op den geheelen aertbodem.
 want noch na seuen dagen wil ick laten regenen op aerden veertich dagen ende veertich nachten ende verdoen vanden aerdbodem al wat dat wesen heeft dat ic gemaect heb.
 ende noah dedet al dat hem de heere geboot.
 maer hy was ses hondert iaer oudt doen dwater der diluuien op aerden quam.
 ende hy ghinc in darcke met zijn sonen zijn wijf ende zijnder sonen wijuen voor de wateren der diluuien.
 vanden reynen vee ende vanden onreynen vanden vogelen ende van alle gewormte op aerden ginghen tot hem by paren inder arcken van elcx een hy ende een sy so hem de heere geboden had.
 ende doe die seuen dagen geleden waren quamen de wateren der diluuien op aerden.
 inden ses hondersten iare des ouderdoms noah den seuentiensten dage des tweeden maents dats den dach doen alle fonteynen der grooter diepten op braken ende die vensteren des hemels hen op deden ende quam eenen regen op aerden veertich daghen ende veertich nachten.
 effen inden seluen dage ginc noah inder arcken met sem ham ende iaphet sine sonen ende met sinen wijue ende met zijnder sonen drie wijuen.
 daer toe alderley dier nae zijnder aert alderley vee na zijnder aert alderley gewormte dat op aerden cruypt na zijnder aert ende alderley geuogelte na zijnder aert.
 al wat vlieghen conde ende al wat vluegelen hadde dat ginc al tot noah inder arcken by paren van alle vleessce daer eenen leuendighen gheest in was.
 ende dat waren hy ende sy van alderley vleessche ende ghinghen daer in alsoo godt hen gheboden hadde.
 ende de heere sloot achter hen toe.
 doe quam de diluuie veertich dagen op aerden ende de wateren wiessen ende hieuen de arcke op ende droeghense hooch bouen der aerden.
 also namen de wateren douerhant ende wiessen seer op aerden dat de arcke op de wateren voer.
 ende de wateren namen douerhant ende wiessen so seer op aerden dat alle hooge bergen onder den geheelen hemel bedect werden.
 vijfthien ellen hooch ginc dat water bouen de berghen die bedect werden.
 doen ghinck alle dat vleesch onder dat op aerden cruypt van vogelen van vee van dieren ende alle wat hem roert op aerden ende alle menschen.
 al wat eenen leuenden adem had int drooge dat sterf.
 also werdt verdaen al wat op den aertbodem was vanden menschen aen tot dat vee toe ende tot dat gewormte ende tot de voghelen onder den hemel dat wert al vander aerden verdaen.
 noah bleef alleen ouer ende wat met hem inder arcke was.
 ende de wateren stonden op aerden hondert ende vijftich dagen.
 doen ghedachte godt aen noah ende aen alle ghedierte ende aen alle dat vee dat met hem inder arcken was ende liet eenen wint op aerden comen.
 ende de wateren vielen ende de fonteynen der diepten werden verstopt tsamen met de vensteren des hemels ende den reghen vanden hemel wert ghekeert.
 ende de wateren verliepen vander aerden altijts henen ende namen af nae hondert ende vijftich daghen.
 inden seuenthienden daghe des seuensten maents liet haer de arcke neder opt gheberchte ararat.
 maer de wateren verliepen voortaen ende minderden tot op de thiende maent.
 ten eersten daghe des thienden maents saghen der bergen spitsen voor wt.
 na veertich daghen dede noah dat venster op aen der arcken dat hy ghemaect hadde ende liet een raue wt vlieghen.
 die vlooch altoos herwaerts ende ghenswaerts tot dat de wateren verdroochden op aerden.
 daer nae liet hy een duyue van hem wt vliegen op dat hi wiste oft de wateren gheuallen waren op aerden.
 maer doe de duyue niet en vant daer haren voet gerusten conde quam sy weder tot hem inder arcken want de wateren waren noch op den geheelen aertbodem.
 doe stack hy de handt wt ende namse tot hem inder arcken.
 doen beyde hy noch ander seuen dagen ende liet noch eens een duyue vlieghen wter arcken die quam tot hem ontrent der vespertijt ende siet si had een olijfblat af ghebroken ende droecht in haren mondt.
 doen vernam noah dat de wateren gheuallen waren op aerden.
 maer hy beyde noch ander seuen daghen ende liet een duyue wt vlieghen die en quam niet weder tot hem.
 inden seshondertsten ende eenen iare des ouderdoms noah ten eersten daghe der eerster maent verdroochden de wateren op aerden.
 doe nam noah dat dack vander arcken af ende sach dat den aertbodem drooch was.
 alsoo wert de aerde gheheel drooghe ten seuenentwintichsten dage des anderen maents.
 doen sprack god tot noah ende seyde.
 gaet wt der arcken ghy ende v wijf v sonen ende uwer sonen wijuen met v.
 alderley dier dat by v is van alderley vleesch van voghelen van vee ende van alderley ghewormte dat op aerden cruypt dat gae wt met v ende roert v op aerden ende zijt vruchtbaer ende vermeerdert v op aerden.
 alsoo ghinck noah wt met zijnen sonen met zijnen wijue ende zijnder sonen wijuen.
 daer toe alderley dier alderley ghewormte alderley vogel ende al wat op aerden cruypt dat ghinck wter arcken een yeghelijck tot zijns gelijcken.
 maer noah boude den heere eenen altaer ende nam van alderley reyn vee ende van alderley reynen gheuoghelte ende offerde brantoffer op den altaer ende de heere roock den lieflijcken rueck ende sprack in zijn herte.
 ick en wil nv voortaen niet meer de aerde veruloecken om der menschen wille.
 want dat opset des menschen herten is boos vander iuecht op.
 ende ick en wil nv voortaen niet meer slaen al watter leeft ghelijck ick gedaen heb.
 alsoo langhe als de aerde staet en sal niet ophouden saeyen ende inoogsten vorst ende hitte somer ende winter dach ende nacht.
 ende godt segende noah ende zijn sonen ende sprac.
 sijt vruchtbaer ende vermeerdert v ende veruult de aerde.
 vwe vreese ende verschricken sy ouer alle ghedierte op aerden ouer alle voghelen onder den hemel ende ouer al dat op den aertbodem cruypt.
 ende alle visschen in de see zijn in uwe handen ghegheuen.
 al wat hem roert ende leeft dat si v spijse.
 ghelijck dat groen cruyt hebbe ict v al ghegheuen.
 alleene en eet dat vleesch niet dat noch leeft in zijnen bloede.
 want ick wil oock ws lijfs bloet wreken ende wilt aen allen dieren wreken.
 ende wil des menschen leuen wreken aen eenen yegelijcken mensche als die zijn broeder is.
 wie menschen bloet verghiet diens bloet sal oock door menschen vergoten worden want god heeft den mensch tot zijnen beelde ghemaeckt.
 weest vruchtbaer ende vermeerdert v.
 ende roert v opter aerden dat uwer vele daer op worden.
 voorts seyde godt tot noah ende zijn sonen met hem siet ick make met v een verbont ende met uwen sade na v ende met alle leuende dieren by v aen voghelen aen vee ende aen alle dieren op aerden by v van al dat wter arcken ghegaen is welckerley dieren het zijn op aerden.
 ende make mijn verbondt alsoo met v dat nv voortaen niet meer alle vleesch verdoruen en sal worden metten water der diluuien ende daer en sal nv voortaen gheen diluuie meer comen die de aerde verderue.
 ende godt sprack.
 dat is dat teecken des verbonts dat ick ghemaect heb tusschen my ende v ende alle leuende dieren by v nv voortaen eeuwelijcx.
 mijnen boghe heb ick gheset inden wolcken die sal dat teecken zijn des verbonts tusscen my ende der aerden.
 wanneert coemt dat ic wolcken ouer de aerde voere soo salmen mijnen boge sien inden wolcken ende dan wil ick ghedencken aen mijn verbondt tusschen my ende v ende alle leuende dieren in alderley vleesch.
 dat nv voortaen niet meer eene diluuie come die alle vleesch verderue.
 daerom sal mijnen boghe inde wolcken zijn dat ick hem aensie ende ghedencke aen dat eewighe verbondt tusschen godt ende alle leuende dieren in allen vleessche dat op aerden is.
 dat selue seyde godt oock tot noah.
 dit sy dat teecken des verbonts dat ick ghemaeckt heb tusschen my ende allen vleessche op aerden.
 die sonen noah die wter arcken ghinghen zijn dese.
 sem ham iaphet.
 maer ham is de vader canaan.
 dat zijn de drie sonen noah van dien is alle dat landt beseten.
 maer noah begoste ende werdt een ackerman ende plante wijnberghen ende doen hy vanden wijn dranck wert hy droncken ende lach inder hutten ontdeckt.
 als nv ham canaans vader zijns vaders schamelheyt sach seyde hijt beyde sinen broederen daer buyten.
 doe nam sem ende iaphet een cleedt ende leyden dat op haerder beyder schouderen ende ghinghen te rugghe daer toe ende decten haers vaders schamelheydt toe ende haer aensicht was afghekeert dat si haers vaders schamelheyt niet en saghen.
 als nv noah ontwaeckte van zijnen wijne ende vernam wat hem zijn cleynste soone ghedaen hadde doen sprac hy.
 veruloect sy canaan ende sy een knecht alder knechten onder sinen broederen ende sprack voorder.
 ghelooft sy godt de heere des sems ende canaan sy zijn knecht.
 godt breyde iaphet wt ende late hem woonen inde hutten sems ende canaan sy zijn knecht.
 noah leefde na der diluuien driehondert ende vijftich iaer dat zijn gheheel ouderdom wert neghenhondert ende vijftich iaer ende sterf.
 dit is dat gheslachte der kinderen noah.
 sem ham iaphet ende sy wonnen kinderen na der diluuien.
 de kinderen iaphet zijn dese.
 gomer magog madai iauan tubal mesech ende thiras.
 mer de kinderen van gomer zijn dese.
 ascenas riphat ende thogarma.
 de kinderen van iauan zijn dese.
 elisa tharsis kithim ende dodanim van desen zijn wtghebreyt die eylanden der heydenen in haren lantschappen elck na haerder spraken gheslachten ende lieden.
 de kinderen van ham zijn dese.
 chus mizraim put ende canaan.
 maer de kinderen van chus zijn dese.
 seba heuila sabtha raema ende sabtheca.
 maer de kinderen van raema zijn dese.
 scheda ende dedam.
 maer chus wan nimrod die begost een geweldich heer te zijn op aerden ende was een gheweldich iager voor den heere.
 daer wt coemt dat ghemeyn seggen dat is een gheweldich iagher voor den heere ghelijck nimrod.
 ende tbeghin zijns rijcx was babel erech acod ende chalne int lant sinear.
 van dien lande is daer na comen assur ende boude niniue ende rehoboth ir ende calah daer toe ressem tusschen niniue ende calah.
 dits een groote stadt.
 mizraim wan ludim anamim leabim naphtuhim pathrusim ende kasluhim van welcken zijn ghecomen de philistijnen ende capthorim.
 maer canaan wan sidon zijnen eersten sone ende heth iebusi emori girgosi hiui arki sini aruadi semari ende hamathi van welcken zijn wtghebreyt de gheslachten der cananiten ende haer palen waren van sidon aen door gerar tot gaza toe tot datmen coemt te sodoma gomorra adama seboim ende tot laza toe.
 dit zijn de kinderen ham in haren geslachten spraken landen ende lieden.
 maer sem iaphets grootste broeder wan oock kinderen die een vader is alder kinderen van eber.
 ende dit zijn zijne kindren.
 elam assur arphachsad lud ende aram.
 maer de kinderen aram zijn dese.
 vz hul gether ende mas.
 maer arphachsad wan salah.
 salah wan eber.
 eber wan twee sonen die een hiet peleg daerom dat tot zijnder tijt de werelt gedeylt wert zijn broeder hiet iakethan.
 ende iaketan wan ammodad saleph hazarmaueth iarah hadoram vsal dikela obal abimael seba ophir heuila ende iobab dat zijn alle kinderen van iaketan.
 ende haer wooninghe was van mesa aen tot datmen coemt te sephar aen den berch teghent oosten.
 dat zijn de kinderen van sem in haren gheslachten spraken landen en lieden.
 dat zijn nv de nacomelinghen der kinderen noah in haren geslachten ende lieden.
 van dien zijn wtghebreyt de lieden op aerden na der diluuien.
 maer alle de werelt had eenderley tale ende sprake.
 doe sy nv reysden ten oostenwaert vonden sy een effen landt int landt sinear ende woonden aldaer ende spraken met malcanderen.
 wel op laet ons tegelsteenen strijcken en bernen.
 ende namen tegelsteenen tot steenen leem tot kalck ende spraken.
 welop laet ons een stadt ende thoren bouwen wiens spitse tot aenden hemel reycke dat wy ons eenen naem maken want wy sullen misschien verstroyt worden in allen landen.
 doe voer de heere neder dat hy sage de stadt ende den thoren die de menschen kinderen bouden.
 ende de heere sprack.
 siet het is eenderley volck ende eenderley sprake onder hen allen ende hebben dat begost te doen sy en sullen niet af laten van alle dat sy voorghenomen hebben te doen.
 wel op laet ons neder varen ende haer sprake aldaer verwerren dat die een des anderen sprake niet en versta.
 also verstroydese de heere van daer in allen landen dat sy moesten ophouden die stadt te timmeren.
 daer af heet haren naem babel dat de heere aldaer verwerret hadde alder landen sprake ende haer verstroyt van daer in allen landen.
 dit zijn de gheslachten sems.
 sem was hondert iaer out ende wan arphachsad twee iaer nader diluuien ende leefde daer na vijf hondert iaer ende wan sonen ende dochteren.
 arphachsad was vijfendertich iaer out ende wan salah ende leefde daer na vierhondert ende drye iaer ende wan sonen ende dochteren.
 salah was dertich iaer oudt ende wan eber ende leefde daer na vierhondert ende drye iaer ende wan sonen ende dochteren.
 eber was vierendertich iaer out ende wan peleg ende leefde daer na vierhondert ende dertich iaer ende wan sonen ende dochteren.
 peleg was dertich iaer oudt ende wan regu ende leefde daer nae twee hondert ende negen iaer ende wan sonen ende dochteren.
 regu was tweendertich iaer out ende wan serug ende leefde daer na twee hondert ende seuen iaer ende wan sonen ende dochteren.
 serug was dertich iaer out ende wan nahor ende leefde daer na twee hondert iaer ende wan sonen ende dochteren.
 nahor was neghenentwintich iaer out ende wan tharah ende leefde daer na hondert ende neghenthien iaer ende wan sonen ende dochteren.
 tharah was tseuentich iaer out ende wan abram nahar ende haran.
 dit zijn de gheslachten tharah.
 tharah wan abram nahor ende haran.
 maer haran wan loth.
 maer haran sterf voor zijnen vader tharah in zijns vaders lant te vr in chaldea.
 doe namen abram ende nahor wijuen.
 abrams wijf hiet sarai ende nahors wijf milca harans dochter die een vader was van milca ende iisca.
 maer sarai was onuruchtbaer ende en hadde gheen kinderen.
 doen nam tharah zijnen soon abram ende loth zijns soons harans sone ende zijns soons wijf sarai zijns soons abrams wijf ende voerdese van vr wt chaldea dat hy int landt canaan toghe.
 ende sy quamen te haran ende si woonden aldaer.
 ende tharah wert twee hondert ende vijf iaer oudt ende sterf in haram.
 ende de heere sprack tot abram.
 gaet wt dijn vaderlant ende van v maechscappen ende wt ws vaders huys in een landt dat ick v wijsen wil ende ick wil v tot eenen grooten volcke maken.
 ende ick wil v seghenen ende v eenen grooten naem maken ende sult een ghebenedijdinghe zijn.
 ick wil ghebenedien die v ghebenedien.
 ende veruloecken die v veruloecken.
 ende in v sullen ghebenedijt worden alle gheslachten op aerden.
 doen tooch abram wt ghelijc als de heere tot hem gheseyt hadde ende lot tooch met hem.
 abram was vijfentseuentich iaer out doen hy wt haran tooch.
 alsoo nam abram zijn wijf sarai ende lot zijns broeders soon met alle haerder hauen die si ghewonnen hadden ende de sielen die si gheuoet hadden in haran ende toghen wt om te reysen in dat lant canaan ende als si nv in dat selue lant comen waren tooch abram henen door tot aen de stede sichem ende aen de haghe more want de cananiten woonden te dier tijt int lant.
 doen openbaerde de heere abram ende sprack.
 vwen sade wil ick dit lant gheuen.
 ende hy boude aldaer den heere eenen altaer die hem verscenen was.
 daer nae brack hy op van daer aen eenen berch die lach teghen het oosten der stadt bethel ende sloech zijn tenten op dat hy bethel teghent westen ende ai teghent oosten hadde ende boude aldaer den heere eenen altaer ende predicte vanden naem des heeren.
 daer nae weeck abram voorder ende tooch wt tegent suyden.
 maer daer quam eenen dieren tijt int lant.
 doen troc abram af in egipten dat hy hem aldaer als een vreemdelinc onthielde.
 want den dieren tijt was groot inden lande.
 ende doen hy nae by egipten quam seyde hy tot sinen wijue sarai.
 siet ick weet dat ghi een schoon wijf van aensichte zijt als v nv die egiptenaers sullen sien soo sullen si segghen.
 dat is zijn wijf ende my dooden ende v behouden.
 lieuer so segt doch dat ghi mijn suster zijt op dattet my dies te bedt gae om uwen twille ende mijn siele by den leuen blijue om uwen twille.
 als nv abram in egipten quam saghen de egiptenaren dat wijf dat si seer schoon was ende de vorsten pharaos saghense ende presense voor hem.
 doen wert si in pharaos huys gebracht ende hy dede abram goet om haren twille.
 ende hy had schapen runderen ezelen knechten ende maechden ezelinnen ende kemelen.
 maer de heere plaechde pharao met groote plagen ende zijn huys om sarai abrams wijfs wille.
 doen riep pharao abram tot hem ende spack.
 waerom hebdy my dat gedaen.
 waerom en seyt ghijt my niet dattet v wijf was.
 waerom seydy dan dattet v suster was.
 daerom dat icse my tot eenen wijue nemen woude.
 ende nv siet daer hebt ghy v wijf neemtse ende treckt henen.
 ende pharao beual sinen lieden ouer hem dat si hem geleyden souden ende zijn wijf ende alle dat hy hadde.
 alsoo trock abram opwaert wt egipten met sinen wijue ende met al dat hy hadde ende lot oock met hem ten suydenwaert.
 mer abram was seer rijck van vee siluer ende gout ende hy trock altoos voort aen van tsuyden tot bethel toe aen de stede daer eerstwerf zijn hutte was tusschen bethel ende ai in de selue plaetse daer hy te voren den altaer ghemaeckt had ende hy predicte aldaer den naem des heeren.
 maer lot die met abram trock had oock schapen ende runderen ende hutten.
 ende dat lant en mochts niet verdragen dat si by malcanderen woonden want haer haue was groot ende en conden by malcanderen niet woonen ende daer was altoos twist tusschen den herderen ouer abrams vee ende tusschen den herderen ouer lots vee.
 ende tot dien tijden woonden int lant oock cananiten ende pheresiten.
 doen sprack abram tot lot.
 lieuer en laet gheenen twist wesen tusschen v ende my ende tusschen mijnen ende uwen herderen.
 want wy zijn ghebroeders.
 en staet v niet alle tlant open.
 lieuer scheyt v van my.
 wildy ter slincker hant so wil ick ter rechter hant oft wildy ter rechter handt soo wil ick ter slincker hant.
 doen hief lot zijn oogen op ende besach de gheheele contreye aender iordane.
 want eer dat de heere sodoma ende gomorra verderf was si waterrijck tot datmen te soar coemt als eenen hof des heeren ghelijck egipten lant.
 doen vercoos hem lot de gheheele contreye aen de iordane ende tooch teghen dat oosten.
 also scheyde die een broeder vanden anderen dat abram woonde int landt canaan ende lot inde steden der seluer contreyen ende sette zijn hutte te sodoma.
 maer de lieden te sodoma waren boos ende sondichden seer teghen den heere.
 als hem nv lot van abram gescheyden had sprack de heere tot abram.
 heft v ooghen op ende siet van deser steden aen daer ghy woont noortwaert suydtwaert oostwaert ende westwaert.
 want al dat lant dat ghy siet wil ick v gheuen ende uwen sade eewelijck ende wil v saet maken ghelijck dat stof op aerden.
 can een mensche dat stof op aerden tellen die sal v saet oock tellen.
 daerom so maect v op ende trect door dat lant in de lengde ende breyde want v wil ict gheuen.
 dus hief abram zijn hutten op ende quam woonen inde haghe mamre dat te hebron is ende timmerde aldaer den heere eenen altaer.
 ende het gheschiede ter tijt des conincx amraphel van sinear arioch des conincx van elassar kedorlaomor des conincx van elan ende thideal des conincx der heydenen dat sy streden met bera de coninck van sodoma ende met birsa de coninck van gomorra ende met sineab de coninck van adama ende met senebir de coninc van seboim ende met de coninck van bela die soar heet.
 dese quamen te samen in dat dal siddim daer nv de soute see is.
 want sy waren twelf iaer onder de coninck kedorlaomor gheweest ende int derthienste iaer waren sy van hem afgheuallen.
 daerom quam kedorlaomor ende de coninghen die met hem waren int veerthiende iaer ende sloeghen de ruesen tot astarot karnaim ende de susim te ham ende die emim inden velde kariathaim ende de horiten op haren geberchte seir tot aen de breede pharan welc aen de woestijne paelt.
 daer na keerden sy om ende quamen aen de fonteyn mispat dat is kades ende sloeghen dat heele lant der amalekiten daer toe de amoriten die te hazezon thamar woonden.
 doen trock de coninck wt van sodoma de coninck van gomorra de coninck van adama de coninck van seboim ende de coninc van bela die soar hiet ende stelden hen te strijden int dal siddim teghen kedorlaomor de coninck van elam ende teghen thideal de coninck der heydenen ende teghen amraphel de coninc van sinear ende teghen arioth de coninck van elassar vier coninghen teghen vijue.
 ende in dat dal siddim waren veel leem cuylen.
 maer de coninck van sodoma ende gomorra werden aldaer inde vlucht geslaghen ende neder geleyt.
 ende watter ouer bleef vloot op dat gheberchte.
 doen namen sy alle haue te sodoma ende gomorra ende alle spijse ende trocken van daer.
 ende sy namen oock met hen lot abrams broeders sone ende zijn haue want hy woonde te sodoma ende sy trocken van daer.
 doen quam daer een die ontloopen was ende seydet abram aen den vreemden die daer woonde in den haghen mamre des amoriten de welc een broeder escol ende aner was.
 dese waren met abraham int verbont.
 als nv abram hoorde dat zijn broeder gheuanghen was wapende hy zijn knechten driehondert ende achthien in zijnen huyse geboren ende iaechde hen na tot dan toe ende deylde hem ende viel tsnachts ouer hen met zijnen knechten ende sloechse ende iaechdese tot hoba toe die ter slincker hant der stadt damasco leyt ende bracht alle haue weder daer toe ooc lot zijnen broeder met zijnder hauen ooc de wijuen ende dat volck.
 als hy nv weder quam vanden slaghe des kedorlaomor ende de coningen met hem doen ghinck hem teghen de coninck van sodoma in dat velt dat des tsconincx dal hiet.
 maer melchisedech de coninc van salem droech broot ende wijn voort.
 ende hy was een priester godts des alderhoochsten ende ghebenedijde hem ende sprack.
 ghebenedijt zijt ghy abram den hoochsten godt die hemel ende aerde besidt ende gheloeft sy godt de hoochste die v vianden in v hant besloten heeft ende den seluen ghaf abram de thiende van alderley.
 doen sprack de coninck van sodoma tot abram.
 gheeft my de lieden die goeden behout ghy.
 maer abram sprack tot den coninck van sodoma.
 ick heffe mijn handen op tot den heere den hoochsten godt die hemel ende aerde besit dat ick van alle dat v is niet eenen draet noch schoenriem nemen en wil dat ghy niet en segt ghy hebt abram rijck ghemaect wtghenomen wat de ionghers verteert hebben ende de mannen aner escol ende mamre die met my ghetoghen zijn die laet haer deel nemen.
 na dese gheschiedenissen ghebuerdet dat tot abram gheschiede dat woort des heeren in een gesichte ende sprack.
 en vreest v niet abram ick ben uwen schilt ende uwen seer grooten loon.
 maer abram sprac.
 heere heere wat wildy my gheuen.
 ick gae henen sonder kinderen.
 ende mijn huysknecht dese eleazar van damasco heeft eenen sone.
 ende abram sprack noch my en hebdy gheen gheslachte gegheuen ende siet de sone mijns ghesins sal mijn erfghenaem zijn.
 ende siet de heere sprac tot hem.
 hy en sal niet uwe erfgenaem zijn maer die van uwen lichaem comen sal die sal v erfghenaem zijn.
 ende hy hiet hem wtgaen ende seyde.
 siet na den hemel ende telt de sterren condise tellen.
 ende seyde tot hem.
 also sal v saet werden.
 abram geloofde den heere ende dat rekende hy hem tot gherechticheyt.
 ende hy sprack tot hem.
 ick ben de heere die v van vr wt caldea geleyt heb dat ick v dit lant te besitten gaue.
 abram sprac.
 heere heere waer by sal ick dat mercken dat ick dit landt besitten sal.
 ende hi sprac tot hem.
 brengt my een dryeiarige koe ende een dryeiarige gheyte ende eenen drieiarighen ram ende een tortelduyue ende een ionghe duyue.
 ende hy bracht hem sulcx alle ende hy deylde het midden van malcanderen ende leyde dat een deel teghen den anderen ouer.
 maer die vogelen en deylde hy niet.
 ende dat gheuoghelte viel op dat aes.
 maer abram iaechdese daer af.
 doen nv de sonne onder gegaen was viel eenen diepen slaep op abram.
 ende siet verschrickinge ende groote duysternis oueruiel hem.
 doen sprack hy tot abram.
 dat suldy weten dat v saet sal vreemt zijn in een vreemt lant dat zijn niet en is daer salmense dwingen te dienen ende plagen vierhondert iaer maer ick wil rechter zijn ouer dat volc wiens knechten sy worden sullen.
 daer na sullen sy wt trecken met veel goets ende ghy sult varen tot uwen vaderen met vrede ende in goeden ouder begrauen worden.
 maer sy sullen na vier mans leuen weder hier comen.
 want de misdaet der amoriten en is noch niet geheel hier.
 als nv de sonne onder ghegaen ende duyster geworden was siet doen roocte eenen ouen ende een viervlamme voer tusschen die stucken wech.
 in dien daghe maecte de heere een verbont met abram ende sprack.
 vwen sade wil ick dit lant geuen van dat water egipten aen tot aen dat groote water phrath de keniten de kinisiten de kaomoniten de hethiten de pheresiten de ruesen de amoriten de cananiten de gergesiten de iebusiten.
 sarai abrams wijf en baerde hem niet maer sy had een egiptische dienstmaecht die hiet hagar ende sy sprack tot abram.
 siet de heere heeft my toeghesloten dat ick niet ghebaren en can lieuer legt v by mijn dienstmaecht oft ic misschien wt haer my bouwen mochte.
 abram die hoorde de stemme sarai.
 doen nam sarai abrams wijf haer egiptische dienstmaecht hagar ende gafse abram haren man ten wijue na dien dat sy thien iaer int landt canaan ghewoont hadden.
 ende hy leyde hem by hagar die werdt beurucht.
 alsoo sy nv sach dat sy beurucht was achte sy haer vrouwe cleyn voor haer.
 doen seyde sarai tot abram.
 ghy doet onrecht aen my ick heb mijn dienstmaecht by v gheleyt maer nv sy siet dat sy beurucht gheworden is moet ick minder gheacht zijn voor haer.
 de heere sy een rechter tusschen v ende my.
 maer abram sprack tot sarai.
 siet uwe maecht is onder v ghewelt doet met haer alsoot v behaecht.
 doense nv sarai woude verootmoedigen vloot sy van haer.
 maer de enghel des heeren vantse by eender waterfonteynen inder woestijnen te weten byder fonteynen aenden wege tot sur die sprack tot haer.
 hagar sarai dienstmaecht van waer coemdy.
 ende waer wildy henen.
 sy sprack.
 ick ben van mijnder vrouwen sarai gheuloden.
 ende de enghel des heeren sprac tot haer.
 keert wederom tot uwer vrouwen ende verootmoedicht v onder haer hant.
 ende de enghel des heeren sprac tot haer.
 ick wil v saet alsoo vermeerderen dattet van grooter menichten niet ghetelt en sal moghen wordden.
 noch seyde de enghel des heeren tot haer.
 siet ghy zijt beurucht gheworden ende ghy sult eenen soon baren diens naem suldy ismael heeten om dat de heere uwe allendicheit verhoort heeft.
 hy sal een wilt mensche zijn.
 sijn hant teghen eenen yeghelijcken ende een yeghelijcx hant tegen hem ende sal tegen alle zijn broeders ouer woonen.
 ende sy hiet den naem des heeren die met haer sprack.
 ghy godt siet my.
 want sy sprack.
 ghewisselijcken heb ick hier ghesien dien die my hier na aenghesien heeft.
 daerom hiet sy die fonteyne een fonteyn des leuens die my aengesien heeft welcke fonteyne is tusschen kades ende bared.
 ende hagar baerde abram eenen sone.
 ende abram hiet den sone die hem hagar baerde ismael.
 ende abram was sesentachtentich iaer out doen hem hagar den ismael baerde.
 als nv abram negenentnegentich iaer out was openbaerde hem de heere ende sprack tot hem.
 ick ben de almachtige godt wandelt voor my ende weest vroom ende ick wil mijn verbont tusscen my ende v maken ende wil v wter maten seer vermeerderen.
 doen viel abram op zijn aensicht.
 ende godt sprack breeder met hem ende seyde.
 siet ick bent ende hebbe mijn verbondt met v ende ghy sult een vader veelder volcken worden.
 daerom en suldy niet meer abram heeten maer abraham sal uwen naem zijn.
 want ick heb v gemaect veelder volcken vader ende wil v wtermaten seer vruchtbaer maken ende wil volcken van v maken ende van v sullen oock coninghen comen.
 ende ick wil mijn verbont maken tusschen my ende uwen sade nae v by haren nacomelinghen dattet een eewich verbont sy.
 also dat ick v godt sy ende ws saets nae v.
 ende wil v ende uwen sade na v gheuen dat landt daer ghy een vreemdelinc in zijt te weten dat gheheele lant canaan ter eewigher besittinghen ende wil haer godt zijn.
 ende godt sprack voort tot abraham.
 soo hout nv mijn verbondt ghy ende uwe saet na v by hare nacomelinghen.
 dat is nv mijn verbondt dat ghy houden sult tusschen my ende v ende uwen sade nae v.
 alle wat manlijck is onder v sal besneden werden.
 maer ghy sult de voorhuyt aen uwen vleessche besnijden.
 dat selue sal v een teecken zijn des verbonts tusschen my ende v.
 een yeghelijc knechtken wanneert acht daghen out is suldijt besnijden als uwe nacomelinghen.
 desghelijcx oock alle dat ghesin dat in uwen huyse gheboren oft ghecocht is van alderley vreemden die niet van uwen geslachte en zijn.
 also sal mijn verbont aen uwen vleesche zijn ten eewigen verbonde ende waer een knechtken niet besneden en wert aen de voorhuyt zijns vleeschs diens siele sal wtgheroeyt worden wt zijnen volcke daerom dattet mijn verbont naghelaten heeft.
 ende godt sprack wederom tot abraham.
 ghi en sult v wijf sarai niet meer sarai heeten maer sarah sal haren naem zijn.
 want ick wilse ghebenedijen.
 ende van haer wil ick v eenen soon gheuen dien wil ick ghebenedijen ende volcken sullen wt haer worden ende coninghen ouer veel volcken.
 doen viel abraham op zijn aensicht ende loech ende seyde in zijn herte.
 soude my ick die hondert iaer out ben een kindt gheboren worden ende sara die tnegentich iaer out is baren.
 ende abraham sprac tot god.
 och dat ismael leuen soude voor v.
 doen seyde godt.
 ia sara v wijf sal v eenen sone baren dien suldy isaac heeten.
 want met hem sal ick mijn eeuwich verbont maken ende met zijnen sade na hem.
 daer toe om ismael heb ick v oock verhoort.
 siet ick heb hem ghebenedijt ende wil hem vruchtbaer maken ende vermeerderen geheel seer.
 twelf vorsten sal hy voortbrenghen ende wil hem tot eenen grooten volcke maken.
 maer mijn verbont wil ick oprechten met isaac dien v sara baren sal ontrent deser tijt ten naesten iare.
 ende hy hielt op met hem te spreken.
 ende godt voer op van abraham.
 doen nam abraham zijnen sone ismael ende alle knechten die in zijnen huyse gheboren ende alle die ghecocht waren ende al wat mans naem was in zijnen huyse ende besneet de voorhuyt aen haren vleessche effen des seluen daechs alsoo hem godt gheseyt had.
 ende abraham was negenentneghentich iaer out doen hy de voorhuyt aen zijnen vleesche besneet.
 maer ismael zijn sone was derthien iaer out doen zijns vleeschs voorhuyt besneden wert.
 effen op eenen dach werden sy alle besneden abraham zijn sone ismael ende wat van manlijck gheslachte in zijn huys was in zijnen huyse gheboren ende ghecocht van vreemden.
 het wert al met hem besneden.
 ende de heere openbaerde hem inder hagen mamre doen hy sadt aen de duere zijnder hutten doen den dach ten heetsten was.
 ende als hy zijn oogen op hief ende sach doen stonden drye mannen teghen hem ouer.
 ende doen hyse sach liep hy hen te ghemoet vander dueren zijnder hutten ende neychde hem voor hen neder op de aerde ende seyde.
 heere heb ic genade geuonden voor uwen oogen so en gaet niet voorby uwen knecht.
 men sal v een weynich waters brengen ende uwe voeten wasschen ende rust v onder den boom.
 ende ick wil v een bete broots brengen dat ghi v herte laeft daer nae suldy voort gaen want daerom sydy tot uwen knecht gecomen.
 sy spraken.
 doet als ghy geseyt hebt.
 abraham haeste hem inder hutten tot sara ende seyde.
 haest v ende menget drie maten semelmeels knedet ende bact koecken.
 maer hy liep totten runderen ende haelde daer een fijn goet calf ende gaft den ionghen.
 die haeste hem ende bereydet.
 ende hy droech op boter ende melc ende vanden calue dat hy bereyt hadde ende settet hen voor ende trat voor hen onder den boom ende si aten.
 doen spraken sy tot hem waer is v wijf sarah.
 hy antwoorde.
 d er binnen inder hutten.
 doen sprack hy.
 ick wil weder tot v comen en ick leue siet so sal sara v wijf eenen sone hebben.
 dat hoorde sara achter hem achter de duere der hutten ende sy waren beyde abraham ende sara out ende wel bedaecht so dattet sara niet meer en ginck nader vrouwen aert daerom loechse by haer seluen ende seyde.
 nv ic out ben sal ic noch met wellust omgaen ende mijn heere ooc out is.
 doen sprac de heere tot abraham.
 waerom lacht dies sara ende seyt.
 meyndy dattet waer is dat ic noch baren sal so ick toch out ben.
 soude dan den heere wat onmogelijck zijn.
 ontrent dese tijt wil ick weder tot v comen en ic leue so sal sara eenen sone hebben.
 doen loochendet sara ende seyde.
 ick en hebbe niet gelachen want si vreesde.
 maer hy seyde.
 ten is soo niet ghy hebt gelachen.
 doen stonden die mannen op van daer ende keerden hen tegen sodoma.
 ende abraham ghinck met hen dat hyse gheleydde.
 doen seyde de heere.
 hoe can ick abraham verberghen wat ic doe.
 aenghesien hy een groot ende machtich volck werden sal ende alle volcken op aerden in hem gebenedijt worden sullen want ick weet hy salt beuelen zijnen kinderen ende zijnen huyse nae hem dat si des heeren weghen houden ende doen wat recht ende goet is op dat de heere op abraham comen late wat hy hem toegheseyt heeft.
 ende de heere sprack.
 daer is een gheroep te sodoma ende gomorra dat is groot ende hare sonden die zijn seer swaer.
 daerom wil ick af varen ende sien oft si dat alle ghedaen hebben nae den roep die voor my ghecomen is oft dattet alsoo niet en is dat ict wete.
 ende die mannen keerden haer aensicht ende ghingen na sodoma.
 maer abraham bleef staende voor den heere ende ginck tot hem ende seyde.
 wildy dan den rechtuaerdighen met den godloosen te niete doen.
 het mochten misschien vijftich rechtuaerdighe inder stadt zijn soudy die oock te niete doen ende dier plaetsen het niet vergheuen om der vijftich gherechtighen wille die daer in waren.
 dat sy verre van v dat ghy dat doen soudt ende dooden den gerechten met den godloosen dat die gherechte sy ghelijck als de godloose.
 dat sy verre van v ghy die alder werelt rechter zijt ghy en sult also niet oordeelen.
 de heere sprack.
 vinde ick vijftich gherechtighe te sodoma inder stadt so wil ick om haren twille al de plaetsen vergheuen.
 abraham antwoorde ende seyde.
 och siet ick heb my onderwonnen te spreken met den heere hoe wel ick aerde ende asschen ben.
 daer mochten misschien vijf min dan vijftich gherechtige in zijn woudy dan de gheheele stadt verderuen om der vijf wille.
 hy sprac.
 vinde icker in vijfenveertich soo en wil ickse niet verderuen.
 ende hy voer voort met hem te spreken ende seyde.
 men mochter misschien veertich daer in vinden.
 maer hy sprack.
 ick en wil hen niet doen om der veertich wille.
 abraham sprack.
 en weest niet gram heere dat ick noch meer spreke men mochter misschien dertich daer in vinden.
 maer hy sprack.
 vinde icker dertich daer in soo en wil ick hen niet doen.
 ende hy sprack.
 och siet ick hebbe my onderwonnen te spreecken met den heere men mochter misschien twintich daer in vinden.
 hy antwoorde ick en wilse niet verderuen om der twintich wille.
 ende hy sprack.
 och en weest niet gram heere dat ick alleen noch eens spreke men mochte misschien thien daer in vinden.
 maer hy sprack.
 ick en wilse niet verderuen om der thienen wille.
 ende de heere ghinck henen doen hy met abraham wtghesproken had.
 ende abraham ghinck weder henen aen zijn plaetse.
 die twee enghelen quamen te sodoma des auonts.
 maer lot sat te sodoma onder de poorte.
 ende doen hyse sach stont hy op hen te gemoete ende neychde hem met zijn aensicht op de aerde ende sprack.
 siet heere coemt toch in ten huyse ws knechts ende blijft ouer nacht.
 laet uwe voeten wasschen soo stady morghen vroech op ende trect uwer straten.
 maer si spraken.
 neen maer wy willen ouer nacht opter straten blijuen.
 doen dwanck hyse seer ende sy ghinghen tot hem in ende quamen in zijn huys ende hy bereyde hen een maeltijt ende bieck ongesuerde koecken ende si aten.
 maer eer sy hen slapen leyden quamen die lieden der stadt sodoma ende omleyden dat huys ionck ende oudt dat gheheele volck wt allen eynden ende eysscheden lot ende spraken tot hem.
 waer zijn de mannen die tot v comen zijn desen nacht.
 laetse wt comen tot ons dat wyse bekennen.
 lot ghinck wt tot hen voor de duere ende sloot de duere achter hem toe ende sprack.
 och lieue broeders en doet niet soo qualijck.
 siet ick heb twee dochteren die en hebben noch gheenen man bekent die wil ick hier wt gheuen onder v ende doet met hen wat v belieft.
 alleen dese mannen en doet niet want daerom zijn sy onder die schaduwe mijns dacx inghegaen.
 maer sy spraken.
 coemt herwaerts.
 doen spraken sy ghy zijt een eenich vreemdelinck hier ende wilt regeren.
 wel aen wy willen v bet plaghen dan de ghene.
 ende sy dronghen hert op den man lot.
 ende doen sy henen liepen ende wilden die duere op breken grepen die mannen buyten ende trocken lot tot hen int huys ende sloten die duere toe.
 ende die mannen voor die duere aen den huyse werden met blintheyt gheslaghen beyde cleyn ende groot tot dat sy moede werden ende die duere niet vinden en costen.
 ende die mannen spraken tot lot.
 hebt ghy noch erghens hier eenen toecomenden swager ende sonen ende dochteren.
 ende wie v toehoort in deser stadt dien brengt wt deser stede.
 want wy sullen dese stede verderuen daerom dat haer geroep groot is voor den heere die ons herwaerts gesonden heeft om haer te verderuen.
 doen ghinck lot henen wt ende sprack met zijne toecomende swaghers die zijn dochteren nemen souden.
 maect v op ende gaet wt deser plaetsen.
 want de heere sal dese stadt verderuen.
 maer sy hieldent voor boerde.
 als nv den dagheraet op ghinck hieten de enghelen lot haesten ende spraken.
 maect v op neemt v wijf ende v twee dochteren die voor handen zijn dat ghy oock niet en vergaet inder misdaet deser stadt.
 maer doen hijt nv vertooch grepen die mannen hem ende zijn wijf ende zijn twee dochteren byder hant daerom dat de heere zijnder verschoonde ende brachten hem wt ende lieten hem buyten voor de stadt.
 ende als sy hem hadden wtghebracht doen spraken sy.
 verlost uwe siele ende en siet niet te rugghe oock en staet niet inde gheheele contreye.
 opten berghe behout v dat ghi niet en vergaet.
 maer lot sprack tot hen.
 och neen heere siet dewijl v knecht genade vonden heeft voor uwen ooghen soo wout ghy doch uwe barmherticheyt groot maken die ghy aen my ghedaen hebt dat ghy mijn siele byden leuen behielt.
 ick en can my niet opten berghe behouden.
 my mochte een ongheual aencomen dat ick storue.
 siet daer is een stadt na by daer ick in vlien can ende is cleyn aldaer wil ick my behouden sy is doch cleyn dat mijn siel leuendich blijue.
 doen sprack hy tot hem.
 siet ick heb v oock in desen stucke aenghesien dat ick de stadt niet om en keere daer ghy af gesproken hebt.
 haest v ende behout v aldaer.
 want ick en can niet ghedoen tot dat ghijder in coemt.
 daer af is de stadt ghenoemt soar.
 ende de sonne was opghegaen op aerden doen lot te soar in quam.
 doen liet de heere solfer ende vier reghenen vanden heere vanden hemel af op sodoma ende gomorra ende keerde die stede om de geheele contreye ende alle inwoonders der stede ende wat opten lande ghewassen was.
 ende zijn wijf sach te rugghe ende wert tot een soutcolumne.
 maer abraham maecte hem des morghens vroech op aen de plaetse daer hy ghestaen hadde voor den heere ende keerde zijn aensicht teghen sodoma ende gomorra ende al dat omliggende lant ende sach toe ende siet doen ghinck daer eenen roock op vanden lande ghelijck eenen roock van eenen ouen.
 want doen godt de steden in die contreye verdorf gedacht hy aen abraham ende leydde lot wt die steden die hy omkeerde daer lot in woonde.
 ende lot tooch wt soar ende bleef op den berghe met beyde zijn dochteren want hy vreesde hem te soar te blijuen ende bleef alsoo in een speluncke met beyde zijn dochteren.
 doen sprack de outste tot de ioncste.
 onse vader is out ende daer en is gheen man meer op aerden die ons beslapen conde na alder werelt wijse.
 soo coemt laet ons onsen vader wijn te drincken gheuen ende by hem slapen dat wy saet van onsen vader behouden.
 alsoo gauen sy haren vader wijn te drincken inder seluer nacht.
 ende de outste ghinck in ende leyde haer by haren vader.
 ende hy en wert dies niet ghewaer doen sy haer leyde noch doen sy op stont.
 des morghens sprac de ouste tot de ioncste.
 siet.
 ick heb ghisteren by mijnen vader gheleghen laet ons hem desen nacht oock wijn te drinck geuen dat ghy ingaet ende legghet v by hem dat wy saet van onsen vader behouden.
 also gauen sy haren vader oock dien nacht wijn te drincken.
 ende de ioncste maecte haer op ende leyde haer by hem ende hy en wert des niet ghewaer doen sy haer leyde noch doen sy op stont.
 also werden beyde de dochteren lots beurucht van haren vader.
 ende de outste baerde eenen sone dien hiet sy moab van dien quamen de moabiten tot op desen dach van heden.
 ende de ioncste baerde oock eenen sone dien hiet sy dat kint ammi van dien quamen de kinderen ammon tot op den dach van heden.
 maer abraham tooch van daer in dat lant tegent suyden ende woonde tusschen kades ende sur ende wert een vreemdelinck te gerar ende seyde van zijnen wijue sara.
 het is mijn suster.
 doen sant abimelech de coninck te gerar na haer ende lietse halen.
 maer godt quam tot abimelech des nachts inden droom ende sprack tot hem.
 siet daer ghy zijt des doots om des wijfs wille die ghy genomen hebt want sy is eens mans echte wijf.
 maer abimelech en hadse noch niet aengheroert ende sprac.
 heere wildy dan oock een gerechtich volck dooden en heeft hy niet tot my gheseyt.
 sy is mijn suster.
 ende sy heeft oock gheseyt.
 hy is mijn broeder.
 ick hebbe doch dat gedaen met eenuuldigher herten ende ontschuldighen handen.
 ende godt sprac tot hem inden droom.
 ick weet oock dat ghijt met eenuuldiger herten gedaen hebt daerom heb ick v oock behoet dat ghy niet teghen my en sondichdet ende en hebs v niet toegelaten dat ghyse aenroerde.
 so geeft nv den man zijn wijf weder want hy is een propheet.
 ende laet hem voor v bidden so suldy leuendich blijuen.
 maer waer ghyse hem niet weder en gheeft so weet dat ghy de doot steruen moet ende alle wat uwe is.
 doen stont abimelech des morgens vroech op ende riep alle zijn knechten ende seyde hen alle dit voor haren ooren.
 ende de lieden vreesden hen seer.
 ende abimelech riep abraham oock ende sprack tot hem.
 waerom hebdy ons dat ghedaen.
 ende wat heb ick aen v gesondicht.
 dat ghy alsulcken grooten sonde woudet op my ende mijnen rijcke brenghen.
 ghy hebt met my ghehandelt niet alsoomen handelen sal.
 ende abimelech sprack tot abraham.
 wat hebt ghy gesien dat ghy sulcx ghedaen hebt.
 abraham sprac.
 ick dachte misschien en isser gheen vreese gods in dese plaetsen ende sullen my om mijns wijfs wille dooden.
 ooc is sy waerachtich mijn suster want sy is mijns vaders dochter maer niet mijnder moeder dochter ende is mijn wijf geworden.
 maer doen my godt wt mijn vaders huys hiet wandelen sprack ick tot haer.
 die barmherticheyt doet aen my dat waer wy henen comen ghy van my segt ick ben v broeder.
 doen nam abimelech schapen ende runderen knechten ende maechden ende gafse abraham ende gaf hem weder zijn wijf sara ende sprack.
 siet daer mijn lant staet v open woont waert v wel behaecht.
 ende sprack tot sara.
 siet daer ick heb uwen broeder duysent siluerlinghen gegeuen.
 siet dat sal v een decsel der ooghen zijn voor alle die by v zijn ende ouer al.
 ende dat was haer straffe.
 maer abraham badt tot godt doen heelde godt abimelech ende zijn wijf ende zijn maechden dat sy kinderen baerden.
 want de heere hadde te voren vaste toegesloten alle moeders des huys abimelech om sara abrahams wijfs wil.
 ende de heere besocht sara alsoo hy ghesproken had ende dede met haer also hy ghesproken hadde.
 ende sara wert beurucht ende baerde abraham eenen sone in zijnen ouderdom ter tijt die hem godt gheseyt hadde.
 ende abrahan hiet zijnen sone die hem geboren was isaac die hem sara baerde.
 ende besneet hem ten achsten daghe als hem godt geboden hadde.
 hondert iaer was abraham out doen hem zijn sone isaac gheboren wert.
 ende sara sprack.
 godt heeft my een lachen toe ghericht.
 want wiet hooren sal die sal mijnder belachen.
 ende sprac voorder.
 wie dorste dat van abraham seggen dat sara kinderen soochde ende hadde hem eenen sone ghebaert in zijnen ouderdom.
 ende dat kint wies ende wert ghespeent.
 ende abraham bereyde een groote gasterije inden daghe doen isaac ghespeent wert.
 ende sara sach den sone hagar der egiptischer dien sy abrabraham ghebaert hadde dat hy een bespotter was ende sprack tot abraham.
 drijft dese dienstmaecht wt met haren sone want deser maghet sone en sal niet eruen met mijnen sone isaac.
 dat woort beuiel abraham seer qualijc om zijns soons wil.
 maer god sprac tot hem.
 en laet het v niet qualijcken beuallen om des knechtkens ende dienstmaechts wil.
 alle wat sara v gheseyt heeft dat hoort want in isaac sal v dat saet genoemt worden.
 oock wil ick des dienstmaechts sone tot eenen volcke maken daerom dat hy ws saets is.
 doen stont abraham des morghens vroech op ende nam broot ende een flessche met water ende leyde het hagar op hare schouderen ende den ionghen mede ende lietse wt.
 doen tooch sy henen ende ghinck in de woestijne dwalende by bersaba.
 doen nv dat water inder flesschen wt was wierp sy den ionghen onder eenen boom ende ghinck henen ende sette haer teghen hem ouer van verre een armborsts schuet wijt.
 want sy sprack.
 ick en can des ionghens steruen niet aensien.
 ende sy sette haer teghen hem ouer ende hief haer stemme op ende weende.
 doen verhoorde god de stemme des ionghens ende de enghel gods riep vanden hemel tot hagar ende sprack tot haer.
 wat is v hagar.
 en vreest v niet.
 want godt heeft verhoort de stemme des ionghen daer hy leyt.
 staet op neemt den ionghen ende leydt hem aen uwer hant want ick wil hem tot een groot volck maken.
 ende godt dede haer de ooghen op dat sy een waterfonteyne sach.
 doen ghinck sy henen ende vulde de flessche met water ende gaf den ionghen te drincken ende godt was met den ionghen die wies ende woonde inder woestijnen ende wert een goet schutter ende woonde inder woestijnen pharan ende zijn moeder nam hem een wijf wt egipten lant.
 ter seluer tijt sprack abimelech ende phichol zijn velthoofman met abraham ende seyde.
 godt is met v in alle dat ghy doet.
 so sweert my nv by god dat ghy my noch mijnen kinderen noch mijnder kinderen kinderen gheen ontrouwe bewijsen en wilt.
 maer dat ghi de bermherticheyt die ick aen v ghedaen heb aen my oock doet ende aen den lande daer ghy een vreemdelinck in zijt.
 doen sprac abraham.
 ic wil sweren.
 ende abraham strafte abimelech om des waterputs wille die abimelechs knechten met gheweldt ghenomen hadden.
 doen antwoorde abimelech.
 ick en hebs niet gheweten wie dat ghedaen heeft oock en hebdijt my niet aengheseyt daer toe en heb ict niet ghehoort dan heden.
 doen nam abraham schapen ende runderen ende gafse abimelech ende maecten beyde een verbont te samen.
 ende abraham stelde daer seuen lammeren bysonder.
 doen sprack abimelech tot abraham.
 wat sullen die seuen lammeren die ghy daer bysonder ghestelt hebt.
 hy antwoorde.
 seuen lammeren suldy van mijnder hant nemen dat sy my tot een ghetuychenis zijn dat ick desen put ghegrauen heb.
 daer af heet die stede bersaba dat sy daer beyde te samen gesworen hebben ende also maecten sy dat verbondt tot bersaba.
 doen maecte hem abimelech op ende phichol zijn velthooftman ende toghen weder inder philistijnen landt.
 maer abraham plante boomen te bersaba ende predicte aldaer van den naem des heeren des eeuwighen gods ende was een vreemdelinck inder philistijnen lant een langhe tijt.
 na dese geschiedenissen beproefde godt abraham ende sprack tot hem.
 abraham.
 ende hy antwoorde.
 hier ben ic.
 ende hy sprack.
 neemt isaack uwen eenighen sone dien ghy lief hebt ende gaet henen in dat landt moria ende offert hem aldaer tot eenen brantoffer op eenen berge dien ick v segghen sal.
 doen stont abraham des mogens vroech op ende sadelde zijnen ezel ende nam met hem twee ionghers ende zijnen sone isaac ende cloofde hout totten brantoffer maecte hem op ende ghinck henen ter plaetsen daer hem godt af geseyt hadde.
 ten derden dage hief abraham zijn ooghen op ende sach die stede van verre ende sprack tot zijnen ionghers.
 blijft ghy hier met den ezel ick ende den ionghen willen daer henen gaen ende wanneer wy aengebeden hebben willen wy weder tot v comen.
 ende abraham nam dat hout totten brantoffer ende leydet op zijnen sone isaac.
 maer hy nam dat vier ende mes in zijn hant ende die beyde ghingen te samen.
 doen sprack isaack tot zijnen vader abraham.
 mijn vader.
 abraham antwoorde.
 hier ben ick mijn sone.
 ende hy sprack.
 siet hier is vier ende hout maer waer is dat schaep totten brantoffer.
 abraham antwoorde.
 mijn sone god sal hem wtsien een schaep totten brantoffer ende die beyde ghinghen te samen.
 ende als sy quamen aen die stede die hem godt seyde boude abraham aldaer eenen altaer ende leyde dat hout daer op ende bant zijnen sone isaac leyde hem op den altaer bouen op dat hout ende recte zijn hant wt ende vaette dat mes dat hy zijnen sone soude slaen.
 doen riep hem de engel des heeren vanden hemel ende sprack.
 abraham abraham.
 hy antwoorde.
 hier ben ick.
 hy sprack.
 en legt v hant niet aen den ionghen ende en doet hem niet.
 want nv weet ick dat ghy godt vreest ende en hebt uwen eenighen sone niet verschoont om mijnentwille.
 doen hief abraham zijn ooghen op ende sach eenen ram achter hem inden bossche hanghende met zijn hoornen ende ghinck henen ende nam den ram ende offerden tot eenen brantoffer in zijns soons stede.
 ende abraham hiet die stede.
 de heere siet.
 daer af men noch heden sdaechs seyt.
 op den berghe daer de heere siet.
 ende de enghel des heeren riep abraham noch eens vanden hemel ende sprack.
 ick heb by my seluen gesworen spreect de heere dewijle ghy sulcx ghedaen hebt ende en hebt uwen eenighen sone niet ghespaert dat ick uwe saet ghebenedien ende vermeerderen wil als de sterren aen den hemel ende als dat sant aen den oeuer des sees.
 ende uwe saet sal besitten de poorten zijnder vianden ende door uwen sade sullen alle volcken op aerden ghenebedijt worden daerom dat ghy mijnder stemmen ghehoorsaem gheweest hebt.
 alsoo keerde abraham weder tot zijnen ionghers ende maecten hen op ende toghen te samen na bersaba ende woonden aldaer.
 na dese gheschiedenissen ghebuerdet dat abraham aengheseyt wert.
 siet milca heeft oock kinderen ghebaert uwen broeder nahor te weten vz den yestgheboren ende bus zijnen broeder ende kemuel van dien de syriers comen ende cesed ende haso ende pildas ende iedlaph ende bethuel.
 maer bethuel wan rebeca.
 dese acht ghebaerde milca nahor abrahams broeder.
 ende zijn concubijn met namen rehuma baerde oock namelijck thebath gaham thahas ende maacha.
 sara werdt hondert seuenentwintich iaer out so langhe leefde sy ende sterf inder hooftstadt die hebron heet inden lande canaan.
 daer quam abraham dat hyse beclaechde ende beweende.
 daer na stont hy op van zijnen lijcke ende sprack met den kinderen heth ende seyde.
 ick ben een vreemt man ende een inwoonder by v gheeft my een erfbegrauenisse by v dat ick mijnen dooden begraue die voor my leyt.
 doen antwoorden abraham de kinderen heth ende spraken tot hem.
 hoort ons lieue heere ghy zijt een vorst gods onder ons.
 begraeft uwen dooden in onse eerlijcste grauen gheen mensche onder ons en sal v beletten dat ghy in zijnen graue uwen dooden begraeft.
 doen stont abraham op ende neychde hem voor den volcke des lants namelijck voor de kinderen heth.
 ende hy sprack met hen ende seyde.
 ist uwen wille dat ick mijnen dooden die voor my leyt begraue so hooret my ende biddet voor my aen ephron den sone soar dat hy my geue zijn dubbel speluncke die hy heeft aent eynde zijns ackers.
 om een gelijck ghelt gheue hijse my so veelse weert is onder v tot eender erfbegrauenisse want ephron woonde onder de kinderen het.
 doen antwoorde ephron de hethiter abraham dattet de kinderen het aenhoorden voor alle de ghene die tzijnder stadt poorten wt ende in ghingen ende sprack.
 neen mijn heere maer hoort my ic gheue v den acker ende de speluncke daer in daer toe ende gheuese v ouer voor de ooghen der kinderen mijns volcx te begrauen uwen dooden.
 doen neychde hem abraham voor dat volc des lants ende sprack met ephron dattet aenhoorde dat volck des lants ende seyde.
 wildy my dien laten soo bid ick neemt van my dat gelt voor den acker dat ict v gheue soo wil ick mijnen dooden aldaer begrauen.
 ephron antwoorde abraham ende sprack tot hem.
 mijn heere hoort my doch.
 dat velt is vier hondert sikels siluers weert maer wat is dat tusschen v ende my.
 begraeft slechts uwen dooden.
 abraham anwoorde ephron ende woech hem dat ghelt daer henen dat hy geseyt had dattet de kinderen heth aenhoorden te weten vier hondert sikel siluers dat int coopen gancbaer ende begeuelijck was.
 also wert ephrons acker daer die dubbel speluncke in is tegen mambre ouer abraham tot eyghen goede beuesticht metter speluncken daer in ende met met allen boomen opten acker rontom dat het de kinderen heth aensaghen ende alle die tot zijnder stadt poorten wt ende in ghinghen.
 daer na begroef abraham zijn wijf sara in de speluncke des ackers die dubbel is teghen mamre ouer dat is hebron int lant canaan.
 also wert beuesticht den acker ende de speluncke daer in abraham ter erfbegrauenissen vanden kinderen heth.
 abraham was out ende wel bedaecht ende de heere had hem gebenedijt in allen ende sprac tot zijnen outsten knecht zijns huys die alle zijn goeden voorstont.
 legget v hant onder mijn dige ende sweert my byden heere den godt des hemels ende der aerden dat ghy mijnen sone geen wijf en neemt vanden dochteren der cananiten onder den welcken ick woone.
 maer dat ghy trect in mijn vaderlant ende tot mijn maechschap ende neemt mijnen sone isaac een wijf.
 de knecht sprack.
 hoe.
 oft dat wijf my niet volghen en wilde in dit lant sal ick dan uwen sone weder brenghen in ghene lant daer ghy wt ghetrocken zijt.
 abraham sprack tot hem.
 wacht v daer voren dat ghy mijnen sone daer niet weder henen en brengt.
 de heere de godt des hemels die my van mijns vaders huyse genomen heeft ende van mijnen maechschap die my geloeft heeft ende my oock ghesworen heeft ende geseyt.
 dit lant wil ick uwen sade geuen die sal zijnen enghel voor v henen seynden dat ghy mijnen sone aldaer een wijf neemt.
 maer ist dat v dat wijf niet volgen en wil so sydy desen eedts quijt alleen en brengt mijnen sone daer niet weder henen.
 doen leyde de knecht zijn hant onder de dighe zijns heeren abrahams ende swoer hem sulcx.
 aldus nam de knecht thien kemelen vande kemelen zijns heeren ende tooch henen ende hadde met hem alderley goeden zijns heeren ende maecte hem op ende tooch na mesopotamien totter stadt nahor.
 daer liedt hy de kemelen hen legheren buyten voor de stadt by eenen waterput des auonts ontrent dier tijt als de wijuen pleghen wt te gaen ende water te scheppen ende sprac.
 heere ghy godt mijns heeren abrahams coemt my heden te ghemoet ende doet bermherticheyt aen mijnen heere abraham.
 siet ick stae hier byden waterput ende der lieden dochteren in deser stadt sullen wtcomen om water te scheppen.
 wanneer nv een maecht coemt daer ick toespreke.
 neyghet v cruycke ende laet my drincken ende sy sal segghen.
 drinct ich wil v kemelen oock te drincken gheuen dat sy die sy die ghy uwen dienaer isaac bereyt hebt ende ick daer aen bekenne dat ghy bermherticheyt aen mijnen heere ghedaen hebt.
 ende eer hy wtghesproken hadde.
 siet doen quammer wt rebeca bethuels dochter die een sone der milca was de welcke nahors abrahams broeders wijf was ende droech een cruyck op haer schouderen ende sy was een seer schoon deerne van aensicht noch een maecht ende gheen man en hadse bekent.
 die ghinck neder totter fonteynen ende vulde de cruyck ende clam op.
 doen liep haer de knecht te ghemoet ende sprack.
 laet my een luttel waters wt uwer cruycken drincken.
 ende sy sprack.
 drinct mijn heere.
 ende sy liet de cruyck haestelijck neder op haer hant ende gaf hem te drincken.
 ende doen sy hem te drincken ghegeuen hadde sprack sy.
 ick wil uwen kemelen oock wat scheppen tot dat sy alle drincken.
 ende sy haeste haer ende goot de cruyck vol in de drencke ende liep weder totter fonteynen om water te scheppen ende schiep allen zijnen kemelen.
 maer de man verwonderde hem seer ende sweech stil tot dat hy bekende of de heere tot zijn reyse ghenade ghegeuen hadde oft niet.
 doen nv de kemelen al ghedroncken hadden nam hy een een gulden spansel eens haluen sikels swaer ende twee armringhen aen haer handen thien sikels gouts swaer ende sprack.
 mijn dochter wien hoort ghy toe.
 dat segt my doch.
 hebben wy oock ruymte in ws vaders huys te herberghen.
 sy sprack.
 ick ben bethuels dochter des soons milca dien sy nahor ghebaert heeft.
 ende seyde voorder tot hem.
 daer is oock veel stroos ende voederinghe by ons ende ruymten ghenoech te herberghen.
 doen neychde hem de de man ende badt den heere aen ende sprac.
 gheloeft sy de heere de godt mijns heeren abrahams die zijne bermherticheyt ende zijne waerheyt niet verlaten en heeft aen mijnen heere.
 want de heere heeft my den wech gheleyt tot mijns heeren broeders huys.
 ende de deerne liep ende seyde sulcx alle aen in haers moeders huys ende rebecca hadde eenen broeder die hiet laban.
 ende laban liep tot den man daer buyten byder fonteynen.
 ende als hi sach dat spansel ende armringhen aen zijns susters handen ende hoorde de woorden rebecca zijnder suster dat si sprack.
 also heeft my de man gheseyt.
 doen quam hy tot den man ende siet hy stont by de kemelen aen de fonteyn ende sprack.
 coemt hier binnen ghi ghebenedijde des heeren waerom stady daer buyten.
 ick heb dat huys gheruymt ende voor de kemelen ooc ruymte ghemaect.
 alsoo bracht hy den man in huys ende ontoomde de kemelen ende gaf hen stroo ende voeder ende water om sine voeten te wasschen ende der mannen die met hem waren ende sette hem eten voor.
 maer hy sprack.
 ick en wil niet eten tot dat ick eerst mijn saken verworuen hebbe.
 sy antwooden.
 segt wech.
 hy sprack.
 ic ben abrahams knecht ende de heere heeft mijnen heere rijckelijck ghebenedijt ende is groot gheworden ende heeft hem schapen ende ossen siluer ende gout knechten ende maechden kemelen ende ezelen ghegheuen.
 daer toe heeft sara mijns heere wijf eenen sone ghebaert mijnen heeren in sinen ouderdom dien heeft hy ghegheuen al wat hy heeft.
 ende mijn heere heeft eenen eedt van my ghenomen ende gheseyt.
 ghy en sult mijnen sone gheen wijf nemen vanden dochteren der cananiten in welcker lant ic woone maer trect henen tot mijns vaders huys ende tot mijnen gheslachte aldaer neemt mijnen sone een wijf.
 maer ick sprack tot mijnen heere.
 hoe.
 oft my dat wijf niet volghen en wilde.
 doen sprack hy tot my.
 de heere voor dien ick wandele sal sinen enghel met v seynden ende ghenade tot uwer reyse gheuen dat ghi mijnen sone een wijf neemt van mijnen maechschappe ende van mijns vaders huyse.
 als dan suldy mijns eedts ontsleghen zijn als ghi tot mijnen maechschappe coemt gheuen syse v niet soo sydy mijns eedts ontsleghen.
 alsoo quam ick heden ter fonteynen ende sprack.
 heere god mijns heeren abrahams hebdy ghenade tot mijnder reyse ghegheuen daer ick lancx ghereyst ben siet soo stae ick hier byder waterfonteynen wanneer nv een maecht wt coemt om water te halen ende ick tot haer segghe.
 gheuet my een weynich waters te drincken wt uwer cruycken ende si sal segghen.
 drinct ghy ick wil uwe kemelen oock wat scheppen dat si dat wijf die de heere mijns heeren soon bereyt heeft.
 eer ick nv sulcke woorden wt ghesproken hadde in mijnder herten siet doen coemt rebecca daer wt met eender cruycken op haer schouderen ende gaet neder totter fonteynen ende schiep water.
 doen sprack ick tot haer.
 gheeft my te drincken ende si nam haestelijck de cruycke van hare schouderen ende sprac.
 drinct ende ick wil uwe kemelen ooc te drincken gheuen.
 alsoo dranck ick ende si drencte de kemelen oock.
 ende ick vraechde haer ende sprack.
 wiens dochter sydy.
 sy antwoorde.
 ick ben bethuels dochter des soons nahor die hem milca ghebaert heeft.
 doen hinc ic en voorspansel aen haer aensicht ende armringhen aen haer handen ende buychde ende aenbadt den heere ende loofde den heere god mijns heeren abrahams die my den rechten wech gheleyt heeft dat ick sinen sone mijns heeren broeders dochter name.
 sijt ghy nv die die aen mijnen heere vrientschap ende trouwe bewijsen wilt soo segt het my.
 maer ist so niet soo segghet my oock op dat ick my wende ter rechter hant oft ter slincker.
 doen antwoorden laban ende bethuel ende spraken.
 dat coemt vanden heere daerom en connen wi niet teghen v gheseggen noch quaet noch goet.
 daer is rebeca voor v neemtse ende trect henen dat si ws heeren soons wijf sy alsoo de heere ghesproken heeft.
 als abrahams knecht dese woorden hoorde neychde hy hem totten heere ter aerden.
 ende tooch daer voort siluere ende gulden cleynooden ende cleederen ende gafse rebeca.
 maer haren broeder ende der moeder gaf hy cruyt.
 doen adt ende dranck hy metten mannen dye met hem waren ende bleuen daer den nacht ouer.
 maer des morghens stont hy op ende sprac.
 laet my trecken tot mijnen heere.
 maer haer broeder ende moeder spraken.
 laet doch de deerne eenen dach oft thiene by ons blijuen daer nae suldy henen trecken.
 doen sprack hy tot haer.
 en hout my niet op want de heere heeft ghenade tot mijnder reyse ghegheuen verlaet my dat ick tot mijnen heere trecke.
 doen spraken si laet ons de deerne roepen ende vragen wat si daer toe seyt.
 ende si riepen rebeca ende spraken tot haer.
 wildy met desen man henen trecken.
 sy antwoorde.
 ia ick wil met hem.
 alsoo lieten si rebeca haer suster trecken met haerder voesteren met abrahams knecht ende sine lieden.
 ende si ghebenedijde rebeca ende spraken tot haer.
 ghy zijt onse suster wasset tot veel duysent mael duysenden ende uwe saet besitte de poorten zijnder vyanden.
 also maecte haer rebeca op met haren deernen ende ghinck sitten op de kemele ende toghen den man nae ende de knecht nam rebeca aen ende tooch henen.
 maer isaac quam vander fonteynen des leuenden ende sienden.
 want hi woonde int lant teghent zuyden ende was wtghegaen om te bidden op den velde aen den auont.
 ende hief zijn oogen op ende sach dat daer kemelen aen quamen.
 ende rebeca hief haer ooghen op ende sach isaac.
 doen viel si vande kemele ende sprack tot den knecht.
 wie is die man die ons teghen coemt op den velde.
 de knecht sprack.
 dat is mijn heere.
 doen nam si den mantel ende bewant haer.
 ende de knecht vertelde isaac alle saken die hy wtgerecht hadde.
 doen brachtse isaac in de hutte zijns moeders sara ende nam rebecca ende si wert zijn wijf ende creechse lief.
 also wert isaac getroost ouer zijn moeder.
 abraham nam een wijf weder die hiet kethura die baerde hem simron ende iaksan medan ende midian iesbak ende suah.
 maer iaksan wan seba van dedan.
 maer de kinderen van dedan waren assurim latusim ende leumim.
 de kinderen midian waren epha epher hanoch abida ende eldaa.
 dese alle zijn kinderen der kethura.
 ende abraham gaf alle zijn goet isaac.
 maer de kinderen die hy met de byslaepsters hadde ghaf hy gheschencken ende lietse van zijnen sone isaac trecken de wijle dat hy noch leefde tegen den opganck der sonnen in dat oosten lant.
 ende dat is abrahams ouderdom dat hy geleeft heeft hondert ende vijfentseuentich iaer ende hy nam af ende sterf in eenen gherusten ouderdom doen hy out ende des leuens moede was ende wert vergadert tot zijnen volcke.
 ende zijne sonen isaac ende ismael begroeuen hem inder dubbelder speluncke op den acker ephron des soons soar des hethiten die daer leyt teghen mamre inden velde dat abraham vanden kinderen heth gecocht had.
 daer is abraham begrauen met zijn wijf sara.
 ende na der doot abrahams ghebenedijde godt isaac zijnen sone.
 ende hy woonde by der fonteynen des leuenden ende sienden.
 dit is dat gheslachte ismaels abrahams sone die hem hagar baerde de dienstmaecht sara wt egypten ende dat zijn de namen der kinderen ismaels daer haer nacomelinghen van ghenoemt zijn.
 de yerste gheboren sone ismaels nabaioth kedar adbeel mimbsam misma duma masa hadar thema iethur naphis ende kedma.
 dit zijn de kinderen ismaels met haren namen in haren houen en steden twelf vorsten ouer haerlieden.
 ende dat ist ouderdom ismaels hondert ende seuenendertich iaer.
 ende hy nam af ende sterf ende wert vergadert tot zijn volcke.
 ende si woonden van heuila aen tot sur toe teghen egypten alsmen te assirien gaet.
 ende hy vooruiel voor alle zijn broeders.
 dit is dat gheslachte isaacs abrahams sone.
 abraham wan isaac.
 maer isaac was veertich iaren out doen hy rebeca ten wijue nam de dochter bethuels des syriers van mesopotamien labans des syriers suster.
 maer isaac badt den heere voor zijn wijf want si was onuruchtbaer ende de heere lietet hem afbidden ende rebeca zijn wijf wert beurucht ende de kinderen stieten malcanderen in haren lichaem.
 doen sprack si.
 doent my alsoo soude ghaen waerom ben ick beurucht gheworden.
 ende si ginck henen om den heere te vraghen.
 ende de heere sprac tot haer.
 twee volcken zijn in uwen lichaem ende tweederhande lieden sullen hem scheyden wt uwen lichaem ende deen volck sal dander te bouen gaen ende de groote sal den cleynen dienen.
 als nv den tijt quam dat si baren soude siet doen waren tweelingen in haren lichaem.
 de yerste die daer wt quam was rootachtich heel rou gelijck een vel ende si noemden hem esau.
 ter stont daer nae quamper voort zijn broeder die hielt met zijnder hant de versenen esaus ende hieten hem iacob.
 isaac die was tsestich iaer out doen si geboren werden.
 doen nv de iongers groot werden wert esau een iager ende een ackerman.
 maer iacob een vroom man ende woonde inde hutten.
 ende isaac hadde esau lief ende adt gheerne van sinen wiltuanck maer rebeca hadde iacob lief.
 ende iacob koocte een gericht.
 doen quam esau vanden velde ende was moede ende sprack tot iacob.
 laet my proeuen dat roode gherichte want ick ben moede.
 daer af heet hy edom.
 maer iacob sprack.
 vercoopt my heden v yerste geboorte.
 esau antwoorde.
 siet ic moet doch steruen wat sal my dan de yerste gheboorte.
 iacob sprack.
 so sweert my heden.
 ende hy swoer hem ende vercocht also iacob zijn yerste gheboorte.
 doen ghaf hem iacob broot en dat moes gerecht.
 ende hy adt ende dranck ende stont op ende ginck van daer.
 also verachte esau zijn yerste geboorte.
 maer daer quam eenen dieren tijt int landt nae dien die te voren te abrahams tijden was.
 ende isaac tooch tot abimelech der philistijnen coninck nae gerar.
 doen openbaerde hem de heere ende sprack.
 en trect niet af in egypten maer blijft in dat lant dat ic v segge weest een vremdelinck in desen lande ende ick wil met v zijn ende v ghebenedien.
 want v ende uwen sade wil ic alle dese landen geuen ende wil mijnen eedt beuestigen die ic uwen vader abraham gesworen heb.
 ende wil uwe saet vermeerderen als de sterren aen den hemel ende wil uwen sade alle dese landen gheuen.
 ende door uwe saet sullen alle volcken op aerden ghebenedijt worden daerom dat abraham mijnder stemmen ghehoorsaem geweest is ende heeft ghehouden mijne rechten mijn geboden mijn seden ende mijn wetten.
 aldus woonde isaac te gerar.
 ende wanneer de lieden van dier stede nae zijn wijf vraechden so sprack hy.
 sy is mijn suster want hy vreesde hem te segghen.
 sy is mijn wijf si mochten my dooden om rebecas wille want si was schoone van aensicht.
 als hy nv daer eenen tijt lanck was sach abimelech der philistijnen coninc door dat venster ende wert gewaer dat isaac boerde met sinen wijue rebeca.
 doen riep abimelech isaac ende sprack.
 siet het is v wijf hoe hebdy dan gheseyt.
 sy is mijn suster.
 isaac antwoorde hem.
 ick dachte ick soude misschien moeten steruen om haren twille.
 abimelech sprac.
 waerom hebdy ons dat ghedaen.
 het waer licht gheschiet dat yemant vanden volcke hem by uwen wijue gheleyt had ende ghy haddet also een schult op ons ghebracht.
 doen gheboot abimelech alle den volcke ende sprack.
 wie desen man oft zijn wijf aentast die sal de doot steruen.
 ende isaac saeyde in dien lande en creech desseluen iaers hondertuoudighe vruchten want de heere ghebenedijde hem.
 ende hy wert een groot man ginck ende nam toe tot dat hy seer groot wert dat hy veel goets hadde aen cleyn ende groot vee ende een groot ghesin.
 daerom benijden hem de philistijnen ende verstopten alle de fonteynen die zijns vaders knechten ghegrauen hadden ter tijt abrahams zijns vaders ende vuldense met aerde.
 dat oock abimelech tot hem sprack.
 treckt van ons want ghy zijt ons te machtich gheworden.
 doen trock isaac van daer ende sloech zijn tente op in dat dal gerar ende woonde daer.
 ende hy liet de waterfonteynen weder opgrauen die si ten tijden zijns vaders abrahams ghegrauen hadden welcke de philistijnen verstopt hadden nae abrahams doot ende noemdese metten seluen namen daerse zijn vader mede ghenoemt hadde.
 oock groeuen isaacs knechten int dal ende vonden aldaer een fonteyne leuendich waters.
 maer de herders van gerar keuen metten herderen isaacs ende seyden.
 dat water is ons.
 doen hiet hy de fonteyn esek daerom dat si hem daer onrecht ghedaen hadden.
 doen groeuen si een ander fonteyn daerom hadden si oock twist daerom hiet hyse sitna.
 doen maeckte hy hem van daer ende groef een ander fonteyn daer en keuen si niet om.
 daerom hiet hijse rehoboth ende sprack.
 nv heeft ons de heere ruymte ghemaeckt ende ons laten wassen int lant.
 daer nae trock hy van daer nae bersaba.
 ende de heere openbaerde hem in dier seluer nacht ende sprack.
 ick ben ws vaders abrahams godt en vreest v niet want ick ben met v ende wil v ghebenedien ende v saet vermeerderen om mijns knechts abrahams wille.
 doen boude hy aldaer eenen altaer ende predicte vanden naem des heeren ende richte aldaer zijn hutten op ende zijn knechten groeuen aldaer een fonteyne.
 ende abimelech ginck tot hem van gerar ende ahusath zijn vrient ende phichol zijn velthooftman.
 maer isaac sprack tot hen.
 waerom coemdy hier tot my.
 ghy haet my doch ende hebt my van v ghedreuen.
 sy spraken.
 wy sient met onsen ooghen dat de heere met v is daerom seyden wy.
 eenen eedt sal tusschen ons ende v zijn ende willen een verbont met v maken dat ghy ons geen schade en doet ghelijck wy v niet aenghetast en hebben ende ghelijck wy v niet dan alle goet ghedaen en hebben ende v met vreden laten trecken.
 maer ghy zijt nv de ghebenedijde des heeren.
 doen bereyde hy hen een maeltijt ende si aten ende droncken.
 ende des morgens stonden si vroech op ende die een swoer den anderen.
 ende isaac lietse gaen.
 ende si toghen van hem met vreden.
 ten seluen daghen quamen isaacs knechten ende seyden hem vander fonteynen die si ghegrauen hadden ende spraken tot hem.
 wy hebben water gheuonden ende hy noemdet saba daer af hiet de stadt bersaba tot op den dach van heden.
 doen esau veertich iaer out was nam hy tot eenen wijue iudith de dochter beri des hethiters ende basmath de dochter elon des hethiters.
 die beyde maeckten isaac ende rebeca enckel hertseer.
 ende het ghebuerde doen isaac out gheworden was dat zijn ooghen doncker waren int sien riep hy esau sinen grootsten soone ende sprack tot hem.
 mijn soone.
 maer hy antwoorde hem.
 hier ben ick.
 ende hy sprac.
 siet ick ben out geworden ende en weet niet wanneer ick steruen sal.
 so neemt nv v getuych de koker ende boge ende gaet op het velt ende vangt my een wiltbraet ende maeckt my een eten so ickt gheerne heb ende brenget my hier binnen dat ick ete dat mijn siele v gebenedie eer ick sterue.
 maer rebeca hoorde dese woorden die isaac tot sinen soone esau seyde.
 ende esau ginck henen opt velt dat hy een wiltbraet iaechde ende thuys brochte.
 doen sprac rebeca tot haren sone iacob.
 siet ic heb gehoort uwen vader spreken met esau uwen broeder ende seggen.
 brengt my een wiltbraet ende maect my teten dat ick ete ende v ghebenedye voor den heere eer ic sterue.
 so hoort nv mijn sone mijn stemme wat ick v heete.
 gaet henen totter cudden ende haelt my twee goede bocxkens dat ick uwen vader daer af een eten make soo hijt gheerne eet ende dat suldy by uwen vader dragen dat hy ete op dat hy v gebenedie voor zijn doot.
 maer iacob sprack tot zijnder moeder rebeca.
 siet mijn broeder esau is row ende ick ben gladt.
 so mocht my misschien mijn vader betasten ende werde voor hem gheacht als woude ick hem bedrieghen ende brachte ouer my eenen vloeck ende niet eenen seghen.
 doen sprack zijn moeder tot hem.
 den vloeck si op my mijn sone verhoort slechts mijn stemme gaet ende haeltse my.
 doen ghinck hy henen ende haeldese ende brachtse zijn moeder.
 doen maeckte zijn moeder een eten alst zijn vader geerne hadde ende nam esaus haers grootsten soons costelijcke cleederen die si by haer in huys hadde ende tracse iacob haren cleynsten sone aen.
 maer de vellen vande bocxkens maeckte si hem om zijn handen ende waer hy gladt was aenden hals.
 ende gaf alsoo dat eten metten broode soo zijt gemaeckt had in iacob haers soons hant.
 ende hy ginck bynnen tot sinen vader ende sprack.
 mijn vader.
 hy antwoorde.
 hier ben ick wie sidy mijn sone.
 iacob sprack tot zijnen vader.
 ic ben esau v yerstgheboren sone ick heb ghedaen so ghy my gheseyt hebt staet op ende sidt om te eten van mijnen wiltbrade op dat my uwe siele gebenedie.
 maer isaac sprac tot sinen sone.
 mijn sone hoe hebdijt soo haest gheuonden.
 hy antwoorde.
 de heere v godt verleendet my.
 doen sprack isaac tot iacob.
 treet herwaerts mijn sone dat ick v betaste oft ghy zijt mijn sone esau of niet.
 also trat iacob tot sinen vader isaac.
 ende doen hy hem betast hadde sprack hy.
 de stemme is iacobs stemme maer de handen zijn esaus handen.
 ende hy en kende hem niet want zijn handen waren row gelijck esaus zijns broeders handen ende ghebenedijde hem.
 ende sprack tot hem.
 sydy mijn sone esau.
 hy antwoorde.
 ia ick bent.
 doen sprack hy.
 so brengt my hier mijn sone te eten van uwen wiltbrade dat v mijn siele gebenedije.
 doen bracht hijt hem ende hy adt ende hy droech hem ooc wijn ende hy dranck.
 ende isaac zijn vader sprack tot hem.
 coemt hier ende cust my mijn sone.
 hy tradt henen toe ende custe hem.
 doen roock hy den ruec zijnder cleederen ende ghebenedijde hem ende sprack.
 siet den rueck mijns soons is ghelijck eenen ruecke des velts dat de heere gebenedijt heeft.
 godt gheue v vanden dauwe des hemels ende vander vetticheyt der aerden ende corens ende wijns oueruloedicheyt.
 volcken moeten v dienen ende lieden moeten v te voete vallen.
 weest een heere ouer uwen broeder ende uwer moeder kinderen moeten v te voete vallen.
 veruloeckt si wie v vloect.
 ghebenedijt si wie v gebenedijt.
 als nv isaac volbracht hadde de gebenedijdinghe ouer iacob ende iacob nauwe wtgheghaen en was van sinen vader isaac.
 doen quam esau zijn broeder van zijnder iacht ende maeckte oock een eten ende droecht binnen tot sinen vader ende sprack tot hem.
 staet op mijn vader ende eet van ws soons wiltbraet dat my v siele ghebenedije.
 doen antwoorde hem isaac zijn vader.
 wie sidy.
 hy sprack.
 ick ben esau v yerstgeboren sone.
 doen wert isaac bouen der maten seer ontstelt ende sprack.
 wel.
 waer is dan de iagher diet my ghebrocht heeft ende ick hebbe van allen ghegeten eer ghy quaemt ende hebbe hem ghebenedijt.
 hy sal oock ghebenedijt blijuen.
 als esau dese reden zijns vaders hoorde riep hy luyde ende wert wter maten seer bedroeft ende sprack tot sinen vader.
 ghebenedijt my oock mijn vader.
 maer hy sprack.
 vwe broeder is ghecomen met liste ende heeft uwe benedictie al wech.
 doen sprack hy.
 hy heet wel iacob want hy heeft my nv tweemael ondertreden.
 mijne yerste gheboorte heeft hy wech ende siet nv neemt hy my oock mijn benedictie ende sprack.
 hebdy my dan geen benedictie behouden.
 isaac antwoorde ende sprac tot hem.
 ick heb hem tot eenen heere ouer v geset ende alle zijn broeders heb ick hem tot knechten ghemaeckt.
 met coren ende wijn heb ick hem voorsien.
 wat sal ick v doch nv doen mijn sone.
 esau sprack tot sinen vader.
 hebdy dan maer een benedictie mijn vader.
 gebenedijt my ooc mijn vader.
 ende hief zijn stemme op ende weende.
 doen antwoorde isaac zijn vader ende sprack tot hem.
 siet daer ghy sult een vette wooninge hebben op aerden ende vanden dauwe des hemels van bouen af.
 van uwen sweerde suldy v generen ende uwen broeder dienen.
 ende het sal geschieden dat ghy oock een heere worden sult ende zijn iock van uwen halse schueren sult.
 ende esau was op iacob gram om der benedictien wille daer zijn vader hem mede gebenedijt hadde ende sprack in zijnder herten.
 de tijt sal haest comen dat mijn vader rouwe draghen moet want ick wil mijnen broeder iacob verworghen.
 doen werden rebecca gebootschapt dese woorden esaus haers grootsten soons ende schickte henen ende liet iacob haren cleynsten sone roepen ende sprack tot hem.
 siet uwe broeder esau dreyghet v dat hy v verworgen wil ende nv hoort mijn stemme mijn sone maeckt v op ende vliedet tot mijnen broeder laban in haran ende blijft een wijle by hem tot dat hem de grimmicheyt ws broeders keere ende tot dat hem zijn gramschap tegen v van v keere ende vergete wat ghy hem gedaen hebt.
 so wil ick daer nae henen schicken ende v van daer halen laten.
 waerom soude ick uwer beyder berooft worden op eenen dach.
 ende rebecca sprack tot isaac.
 my verdriet te leuen voor de dochteren heth ist dat iacob een wijf neemt vanden dochteren heth die daer zijn gelijck de dochteren deses lants wat sal my dat leuen baten.
 doen riep isaac zijnen sone iacob ende ghebenedijde hem ende gheboot hem ende sprack tot hem.
 en neemt geen wijf van den dochteren chanaan maer maeckt v op ende treckt in mesopotamien tot bethuel ws moeders vaders huys ende neemt v aldaer een wijf vanden dochteren laban ws moeders broeder.
 maer de almachtige godt gebenedie v ende make v vruchtbaer ende vermeerdere v dat ghy wort eenen hoop volcx ende geue v de benedictie abrahams v ende uwen sade met v dat ghy besidt dat lant daer ghy een vreemdelinc in zijt dat godt abraham ghegeuen heeft.
 also schickte isaac iacob wech dat hy in mesopotamien trock tot laban bethuels soon in syrien den broeder rebecca zijnder ende esaus moeder.
 als nv esau sach dat isaac iacob ghebenedijt hadde ende henen ghesonden in mesopotamien dat hy aldaer een wijf name ende dat hy de wijle hy hem ghebenedijde hem gheboot ende sprack.
 ghy en sult gheen wijf nemen vanden dochteren chanaan ende dat iacob zijn vader ende zijne moeder hoorde ende in mesopotamien tooch sach ooc dat isaac zijn vader niet geerne en sach de dochteren chanaan doen ghinck hy henen tot ismael ende nam bouen de wijuen die hy te voren hadde mahalath de dochter ismaels des soons abraham de suster nebaioth te wijue.
 maer iacob tooch wt van bersaba ende reysde nae haran ende quam aen een plaetse daer bleef hy den nacht ouer.
 want de sonne was onder gegaen ende hy nam eenen steen dier plaetsen ende leyden tot sinen hoofde ende ghinck liggen slapen in de selue plaetse.
 ende hem droomde ende siet een leere stond opter aerden die roerde met het eynde aenden hemel ende siet.
 de engelen godts clommen daer lancx op ende neder.
 ende de heere stont bouen daer op ende sprack.
 ick ben de heere abrahams ws vaders godt ende isaacs godt dat lant daer ghy op ligt wil ick v ende uwen sade geuen ende v saet sal worden ghelijck dat stof op aerden ende ghy sult wtgebreyt worden tegent westen oosten noorden ende suyden ende door v ende uwen sade sullen alle geslachten op aerden ghebenedijt worden.
 ende siet ick ben met v ende wil v behoeden waer ghy henen treckt ende wil v weder hier brenghen in dit lant want ick en wil v niet verlaten tot dat ick doe alle wat ick v gheseyt hebbe.
 doen nv iacob van sinen slape ontwaeckte sprack hy.
 ghewisselijck is de heere in dese plaetse ende ick en wistes niet ende vreesde hem ende sprack.
 hoe heylich is dese stede.
 hier en is niet anders dan een huys godts ende hier is die poorte des hemels.
 ende iacob stont des morgens vroech op ende nam den steen die hy tzijnen hoofde gheleyt hadde ende rechte hem op tot een teecken ende goot daer olie bouen op ende hiet de stede bethel daer te voren hiet si anders de stadt lus.
 ende iacob dede een ghelofte ende sprack.
 ist dat godt met my sal zijn ende my behoeden op den weghe die ick reyse ende broot te eten gheuen ende cleederen aen te trecken ende my met vreden weder te huys tot mijnen vader brengen so sal de heere mijn godt zijn.
 ende desen steen die ick opgherecht heb tot een teecken sal een godts huys worden ende alle wat ghy my gheeft daer af wil ick v die thiende gheuen.
 doen hief iacob zijn voeten op ende ginc in dat lant dat tegent oosten leyt ende sach om ende siet daer was een fonteyn opten velde ende siet drie cudden schapen lagen daer by.
 want van dier fonteynen plegen si de cudden te drencken ende daer lach eenen grooten steen voor dat hol der fonteynen ende si plegen alle de cudden aldaer te vergaderen ende den steen van dat hol der fonteynen te wentelen ende de schapen te drencken ende leyden den steen weder voor dat hol in zijn stede.
 ende iacob sprack tot hen.
 lieue broeders van waer sidy.
 sy antwoorden.
 wy zijn van haran.
 hy sprac tot hen.
 kendy oock laban den sone nahor.
 sy antwoorden.
 wy kennen hem wel.
 hy sprack.
 gatet hem ooc wel.
 sy antwoorden.
 het gaet hem wel ende siet daer coemt zijn dochter rachel met de schapen.
 hy sprac.
 het is noch hooch dach ende ten is noch geen tijt dat vee in te drijuen drenckt de schapen ende gaet henen ende weytse.
 sy antwoorden.
 wy en connen niet tot dat alle de cudden te samen gebracht worden ende wy den steen van dat hol der fonteynen wentelen ende also de schapen drencken.
 als hy noch met hen sprack doen quam rachel metten schapen haers vaders want si hoede de schapen.
 maer doen iacob rahel sach labans dochter zijns moeders broeders ende de schapen labans zijns moeders broeders tradt hy hem toe ende wentelde den steen vanden hole der fonteynen ende drenckte de schapen labans zijnder moeder broeders ende custe rahel hief op zijn stemme ende weende ende seyde haer dat hy haers vaders broeder was ende rebeca soone.
 doen liep si henen ende seydet haren vader aen.
 maer doen laban hoorde van iacob zijnder suster sone liep hy hem te gemoet ende omhelsde hem ende custe hem ende brocht hem in zijn huys.
 doen vertelde hy laban alle dese geschiedenissen.
 doen sprack laban tot hem.
 welaen ghy zijt mijn been ende mijn vleesch.
 ende doen hy nv een maent lanck by hem gheweest was sprack laban tot iacob.
 al sidy mijn broeder soudy my daerom om niet dienen.
 segt wat sal uwen loon zijn.
 maer laban had twee dochteren de oudste hiet lea ende de ioncste rahel.
 maer lea had een swack ghesichte.
 rahel was schoon van ghedaente ende schoon van aensichte.
 ende iacob creech rahel lief ende sprack.
 ick wil v seuen iaer om rahel uwe ioncste dochter dienen.
 laban antwoorde.
 het is beter dat ickse v gheue dan eenen anderen.
 blijft by my.
 also diende iacob om rahel seuen iaer ende het dochte hem luttel daghen te wesen so lief had hy haer.
 ende iacob sprack tot laban.
 gheeft my mijn wijf want den tijt is hier dat ick by haer ligge.
 doen noode laban alle de lieden van dier plaetsen ende maeckte een weerschap.
 maer des auonts nam hy zijne dochter lea ende brachtse tot hem in.
 ende hy besliepse.
 ende laban ghaf lea zijnder dochter zijn dienstmaecht silpa tot een dienstmaecht.
 maer des morgens siet doen wast lea.
 ende hy sprack tot laban.
 waerom hebdy my dat ghedaen.
 heb ick niet ghedient om rahel.
 waerom hebdy my dan bedrogen.
 laban antwoorde.
 het en is niet ghewoonlijck in onsen lande datmen de ionckste wtgheeft voor de outste.
 hout met dese dese weke wt so wil ick v dese ooc geuen om den dienst die ghy my noch ander seuen iaren dienen sult.
 iacob dede also ende hielt de weke wt.
 doen ghaf hem laban rahel zijn dochter te wijue ende ghaf rahel zijn dochter zijn dienstmaecht bilha tot een ionckwijf.
 also lach hy oock by rahel ende had rahel lieuer dan lea ende diende by hem voort aen dander seuen iaer.
 maer doen de heere sach dat lea onweert was maeckte hijse vruchtbaer ende rahel onuruchtbaer.
 ende lea wert beurucht ende baerde eenen soon dien hiet si ruben ende sprack.
 de heere heeft aenghesien mijne allende nv sal my mijn man liefhebben.
 ende wert noch eens beurucht ende baerde eenen soon ende sprac.
 de heere heeft ghehoort dat ick onweert ben ende heeft my desen oock ghegeuen ende hiet hem simeon.
 noch eens wert si beurucht ende baerde eenen soon ende sprack.
 nv sal hem mijn man weder tot my doen want ick heb hem drie soonen gebaert daerom hiet si hem leui.
 ten vierden wert si beurucht ende baerde eenen soon ende sprack.
 nv wil ick den heere dancken daerom hiet si hem iuda ende hielt op kinderen te baren.
 doen rahel sach dat si iacob niet en baerde benijde si haer suster ende sprack tot iacob.
 geeft my oock kinderen oft anders sal ick steruen.
 maer iacob wert seer toornich op rahel ende sprack.
 ick en ben doch godt niet die v ws lichaems vrucht niet gheuen en wil.
 maer si sprack.
 siet daer is mijn ionckwijf bilha legget v by haer dat si op mijnen schoot bare ende ick doch door haer ghebouwet worde.
 ende gaf hem also bilha haer ionckwijf ten wijue.
 ende iacob leyde hem by haer also wert bilha beurucht ende baerde iacob eenen soone.
 doen sprack rahel.
 godt heeft mijn sake geoordeelt ende mijn stemme verhoort ende my eenen sone gegeuen daerom hiet si hem dan.
 noch eens wert bilha rahels ionckwijf beurucht ende baerde iacob den tweeden soon.
 doen sprack rahel.
 godt heeft het gewent met my ende mijnder suster ende ick neme de ouerhant ende hiet hem naphtali.
 doe nv lea sach dat si op hiel te baren nam si haer ionckwijf silpa ende ghafse iacob te wijue.
 alsoo baerde silpa lea ionckwijf iacob eenen soon.
 doen sprack lea.
 rustich ende hiet hem gad.
 daer na baerde silpa lea ionckwijf iacob den tweeden sone.
 doen sprack lea.
 wel my want my sullen salich prijsen de dochteren ende hiet hem assar.
 ruben ghinck wt ter tijt des terwen oogsts ende vant dudaim opten velde ende brachtse te huys zijnder moeder lea.
 doen sprack rahel tot lea.
 gheeft my dier dudaim ws soons een deel.
 sy antwoorde.
 hebdy niet genoech dat ghy my mijnen man ghenomen hebt ende wilt oock de dudaim mijns soons nemen.
 rahel sprack.
 wel aen hy sal desen nacht by v slapen voor de dudaim ws soons.
 doen nv iacob des auondts vanden velde quam ghinck lea wt hem te ghemoet ende sprack.
 by my suldy ligghen want ick heb v ghecoft voor de dudaim mijns soons.
 ende hy sliep dien nacht by haer.
 ende godt verhoorde lea ende si wert beurucht ende baerde iacob den vijfsten sone ende sprack.
 god heeft my gheloont dat ick mijnen man mijn dienstmaecht gegeuen heb ende hiet hem isaschar.
 noch eens wert lea beurucht ende baerde iacob den sesten soon ende sprack.
 godt heeft my wel beraden nv sal mijn man weder by my woonen want ick heb hem ses soonen ghebaert ende hiet hem sebulon.
 daernae baerde si een dochter die hiet si dina.
 maer de heere ghedachte rahels ende verhoordese ende maecktese vruchtbaer.
 doe wert si beurucht ende baerde eenen soon ende sprack.
 godt heeft mijnen lachter van my genomen ende hiet hem ioseph ende sprac.
 de heere woude my doch noch eenen anderen soon daer toe gheuen.
 doe nv rahel ioseph ghebaert had sprack iacob tot laban.
 laet my trecken ende reysen aen mijn plaetse ende in mijn landt gheeft my mijne wijuen ende mijn kinderen daer ick v om ghedient heb dat ick henen trecke want ghy weet hoe lange ende getrouwelijck ick v ghedient hebbe.
 laban sprack tot hem.
 laet my genade voor uwen oogen vinden.
 ick spuere dat my de heere gebenedijt heeft om uwen wille sedt dat loon dat ick v gheuen sal.
 mer hy sprac tot hem.
 ghy weet wel hoe ick v gedient heb ende wat ghy voor vee hebt onder my ghy had luttel eer ick hier quam maer nv ist wtgebreyt in de veelheyt ende de heere heeft v ghebenedijt door mijnen voet.
 ende nv wanneer sal ick oock mijn huys besorghen.
 maer hy sprack.
 wat sal ick v dan gheuen.
 iacob sprack.
 ghy en sult my niet met allen gheuen maer ist dat ghy my doen wilt dat ick segghe so wil ick wederom weyden ende hoeden uwe schapen.
 ick wil heden door alle de cudden gaen ende wtscheyden alle geplacte ende bonte schapen ende alle swerte schapen onder den lammeren ende de bonte ende gheplacte gheyten.
 wat nv bont ende gheplact vallen sal dat sal mijnen loon zijn so sal my mijn gerechticheyt getuygen heden oft morgen wanneer het coemt dat ick mijnen loon van v nemen sal also dat wat niet beplact oft bondt oft niet swert zijn en sal onder den lammeren ende gheyten dat si een dieuerye by my.
 doe sprack laban.
 siet daer het si so ghy gheseyt hebt.
 ende scheide in dien daghe wt de ghesprickelde ende bonte bocken ende alle geplacte ende bonte gheyten.
 waer slechts wat wits aen was ende al wat swert was onder den lammeren ende deet onder de handen zijnder kinderen ende maeckten ruymte drie dach reysen verre tusschen hem ende iacob.
 also weyde iacob die ouergebleuen cudden labans.
 maer iacob nam stocken van groene popelierboomen hazelaren ende castanien ende schelde witte strepen daer aen dat aen de stocken dat witte bloot wert ende leyde de stocken die hy geschelt hadde in de drenckgoten voor de cudden die daer moesten comen om te drincken dat si ontfanghen souden als si quamen drincken.
 aldus ontfingen de cudden bouen die stocken ende brachten besprenckelde beplacte ende bonte.
 doe scheyde iacob lammeren ende dede die afgescheydene cudden tot den gheplacten ende swerten in de cudde labans ende maeckte hem een eygen cudde die en dede hy tot labans cudde niet.
 maer wanneer den loop der vroeger cudden was leyde hy de stocken in de goten voor de oogen der cudden dat si bouen de stocken ontfangen souden.
 maer in den spadelijcken loop en leyde hyse daer niet in.
 also werden de spadelinghen labans ende de vroeghelingen iacobs.
 daer af wert de man bouen maten rijck dat hy veel schapen dienstmaechden knechten kemelen ende ezelen hadde.
 ende die redenen der kinderen labans quamen voor hem dat si spraken.
 iacob heeft alle ons vaders goet tot hem gebracht ende van ons vaders goet heeft hy sulcken rijckdom gecregen.
 ende iacob aensach labans aensicht ende siet ten was niet teghen hem ghelijck ghisteren ende eerghisteren.
 ende de heere sprac tot iacob.
 treckt weder in ws vaders landt ende tot uwen maechschap ick wil met v zijn.
 doen sandt iacob henen ende liet rahel roepen ende lea opt velt by zijn cudden ende sprack tot haer.
 ick sie ws vaders aensicht dattet niet teghen my en is ghelijck ghisteren ende eergisteren.
 maer de godt mijns vaders is met my gheweest.
 ende ghy weet dat ick nae al mijnder macht uwen vader ghedient heb.
 ende hy heeft my bedrogen ende nv thienmael mijnen loon verandert.
 maer godt en heeftet hem niet toegelaten dat hy my schade dede.
 wanneer hy sprac.
 de bonte sullen uwen loon zijn so droech alle de geheele cudde bonte.
 maer wanneer hy sprac.
 de gesprickelde sullen uwen loon zijn soo droech die gheheele cudde gesprickelde.
 alsoo heeft godt de goeden ws vaders hem ontkeert ende my ghegheuen.
 want als den tijt des loops quam hief ick mijn ooghen op ende sach inden droom ende siet die bocken sprongen op de besprickelde beplacte ende bonte schapen.
 ende de enghel gods sprack tot my inden droom.
 iacob.
 ende ic antwoorde.
 hier ben ick.
 maer hy sprack.
 heft op v ooghen ende siet de bocken springhen op de besprickelde beplacte ende bonte schapen.
 want ick hebbe al dat ghesien wat v laban doet.
 ick ben de godt te bethel daer ghy den steen ghesalft hebt ende mi aldaer een ghelofte gedaen.
 nv maect v op ende treckt wt desen lande ende treckt weder in dat lant uwer maechschappen.
 doen antwoorde rahel ende lea ende spraken tot hem.
 wy en hebben doch geen deel noch erue meer in ons vaders huys ende heeft ons toch ghehouden als die vreemde want hi heeft ons vercocht ende onsen loon verteert.
 daerom heeft godt onsen vader sinen rijckdom afghewendet tot ons ende onsen kinderen.
 al wat v godt nv gheseyt heeft dat doet.
 alsoo maecte hem iacob op ende sette sine kinderen ende wijuen op kemels ende voerde wech alle zijn vee ende alle zijn haue die hi te mesopotanien vercreghen had dat hy quame tot isaac sinen vader int lant canaan.
 maer laban was ghegaen om zijn cudde te scheeren.
 ende rahel stal haers vaders afgoden.
 alsoo stal iacob den laban te sirien therte daer mede dat hy hem niet en seyde dat hy vloot.
 alsoo vloot hy ende alle dat sine was maecte hem op ende voer ouer dwater ende schicte hem nae den berghe gilead.
 ten derden daghe werdt het laban ghebootschapt dat iacob vloot ende hy nam sinen broeder tot hem ende iaechde hem nae seuen dachreysen ende creech hem opten berch gilead.
 maer god quam tot laban den syrier inden droom des nachts ende sprac tot hem.
 wacht v dat ghi met iacob niet anders en spreect dan vriendelijck.
 ende laban naecte tot iacob.
 maer iacob hadde zijn hutte op gheslaghen opten berch.
 ende laban met sinen broederen sloech zijn hutte ooc opten berch gilead.
 doen sprack laban tot iacob.
 wat hebdy ghedaen dat ghy mijn hert ghestolen hebt ende hebt mijne dochter ontuoert recht oft si door het sweert gheuanghen waren.
 waerom hebdy heymelijck geuloden ende hebt v wech ghestolen ende en hebbes my niet aengheseyt dat ick v met blijschappen geleyt hadde met sanghe met trommelen ende herpen.
 ende en hebt my mijne kinderen ende dochteren niet laten cusse.
 nv ghy hebt sottelijck ghedaen.
 ende ic hadde met gods hulpe wel soo veel machts dat ick v quaet hadde moghen doen.
 maer ws vaders god heeft ghisteren tot my gheseyt.
 wacht v dat ghy met iacob niet anders dan vriendelijck en spreect.
 ende de wijle ghy dan ymmers trecken wout ende begheerdet so seer ws vaders huys waerom hebdy my mijne goden ghestolen.
 iacob antwoorde ende sprac tot laban.
 ick vreesde my ende dacht dat ghy uwe dochteren van my rucken sout.
 maer byden welcken ghy v goden vindet die sterue hier voor onse broeders.
 soeckt dat uwe by my ende nemet wech.
 maer iacob en wiste niet datse rahel ghestolen hadde.
 doen ghinck laban in de hutten iacobs ende lea ende der beyder dienstmaechden ende en vant niet ende ghinck wt de hutte leas in de hutte rahels.
 doen nam rahel die afgoden ende leydese onder dat stroysel der kemelen ende ghinck daer op sitten.
 maer laban betaste de gantsche hutte ende en vant niet.
 doen spracse tot haren vader.
 mijn heere en weest niet toornich want ick en can teghen v niet opstaen want het gaet my nae der vrouwen maniere.
 alsoo en vant hy de afgoden niet hoe seer hy oock sochte.
 ende iacob wert toornich ende schelde laban ende sprack tot hem.
 wat heb ick mishandelt oft ghesondicht dat ghy op my so verhit zijt.
 ghy hebt alle mijnen huysraet betast wat hebdy van uwen huysraet geuonden.
 legget daer neder voor mijnen ende uwen broederen dat si tusschen ons beyden rechten.
 dese twintich iaer heb ick by v gheweest v schapen ende geyten en hebben niet onuruchtbaer gheweest die rammen uwer cudden en heb ick noyt gheten.
 soo wat de dieren verschuerden ende ict v niet en bracht so moest ict v betalen.
 ghy eyschtet van mijnder hant al wast my ooc des daechs oft snachts gestolen.
 des daechs versmachte ick van hitten ende des nachts van vorste ende gheenen slaep en quam in mijnen ooghen.
 alsoo hebbe ick dese twintich iaer in uwen huyse ghedient veerthien om uwe dochteren ende ses om v cudde ende hebt my thienmael mijnen loon verandert.
 en had de godt mijns vaders de godt abrahams ende de vreese isaacs op mijnder zijden niet geweest ghy hadt my ledich laten wech trecken.
 maer god heeft mijn ellende ende arbeyt aengesien ende heeft v ghisteren ghestraft.
 laban antwoorde ende sprack tot iacob.
 die dochteren zijn mijn dochteren ende die kinderen zijn mijn kinderen ende dye cudden zijn mijn cudden ende al wat ghy siet is mijn.
 wat can ick mijnen dochteren heden oft haren kinderen ghedoen die sy ghebaert hebben.
 soo coemt nv ende laet ons een verbont maken ick ende ghy dat een ghetuyghenisse sy tusschen my ende v.
 doen nam iacob eenen steen ende rechte hem op tot een teecken ende sprack tot sinen broederen.
 raept steenen op ende si namen steenen ende maecten eenen hoop ende saten opten seluen hoop.
 ende laban hiet hem iegar sahaduta.
 maer iacob hiet hem gilead.
 doen sprack laban.
 den hoop sy heden een ghetuyghe tusschen my ende v daer af heetmen hem gilead ende sy een wachte.
 want hi sprac.
 de heere sie daer in tusschen my ende v wanneer wy van malcanderen comen.
 ist dat ghy mijne dochteren lastich zijt oft ander wijuen daer toe neemt bouen mijne dochteren.
 hier en is gheen mensche met ons maer siet godt is de ghetuyge tusschen my ende v.
 ende laban sprack voort tot iacob.
 siet dat is den hoop ende dat is dat teecken dat ick opgherecht heb tusschen my ende v den seluen hoop si een getuyge ende dat teecken si ooc een getuyge waer ick ouer vare tot v oft ghy ouer vaert tot my ouer desen hoop ende dit teeken te beschadigen.
 de godt abrahams ende de godt nahor ende godt haerder vaderen sy rechter tusschen ons.
 ende iacob swoer hem by de vreese zijns vaders isaac ende iacob offerde eenen offer opten berch ende noodde zijn broeders dat broot te eten.
 ende doen si gheten hadden bleuen si opten berch den nacht ouer.
 maer des morghens stont laban vroech op kuste zijn kinderen ende dochteren ende ghebenedydese ende tooch henen en quam weder aen zijn plaetse.
 maer iacob tooch zijnen wech ende de enghelen godts ghemoetten hem.
 ende doen hyse sach sprack hy.
 het zijn gods heyren ende hiet de selue stede mahanaim.
 maer iacob schickte boden voor hem henen tot zijnen broeder esau int lant seir inde contreye edom ende beual hen segghende.
 also segt mijnen heere esau.
 v knecht iacob laet v segghen.
 ick heb tot noch toe daer by laban langhe wt gheweest ende heb runderen ende eselen schapen knechten ende maerten ende heb wt ghesonden v mijnen heere te bootschappen dat ick genade voor uwen ooghen vonde.
 de boden quamen weder tot iacob ende spraken.
 wy quamen tot uwen broeder esau ende hy trect v oock te gemoet met vier hondert mannen.
 doe vreesde iacob seer ende hem wert banghe ende deelde dat volck dat by hem was ende de schapen ende de runderen ende de kemelen in twee heyren ende sprack.
 soo esau coemt op dat een heyr ende slaet dat soo sal dat ander ontloopen.
 voorder sprack iacob.
 godt mijns vaders abraham ende godt mijns vaders isaac heere ghy die tot my gheseyt hebt trect weder in v lant ende tot uwen maechschap ick wil v weldoen ick ben te cleen alder bermherticheyt ende alder trouwen die ghy aen uwen knecht ghedaen hebt want ick en hadde niet meer dan desen staf doen ick ouer dese iordane ghinck ende nv ben ick twee heyren gheworden verlost my vander hant mijns broeders vander hant esau want ick vreese my voor hem dat hy niet en come ende slae my de moeders metten kinderen.
 ghy hebt gheseyt.
 ick wil v wel doen ende uwe saedt maken als dat sandt aen de zee datmen niet ghetellen en can ouermidts der menichten.
 ende hy bleef dien nacht daer ende nam van dien dat hy voorhanden had gheschenck sinen broeder esau twee hondert gheyten twintich bocken twee hondert schapen twintich rammen ende dertich suyghende kemelen met haren vuelens veertich koeyen ende thien ossen twintich ezelinnen met thien vuelens ende dedese onder de handen zijnder knechten een yeghelijcke cudde bysonder.
 ende sprack tot hen.
 ghaet voor my henen ende laet ruymte tusschen die een cudde nae der andere ende gheboot den yersten ende sprack.
 wanneer v mijn broeder esau te gemoet coemt ende v vraecht wien hoort ghy toe.
 ende waer wildy henen ende wiens ist dat ghy voor v drijft.
 so suldy segghen het hoort uwen knecht iacob toe die seynt geschenck sinen heere esau ende treckt ons achter nae.
 also gheboot hy oock den anderen ende den derden ende allen die de cudden nae ghinghen ende sprack.
 als ick v gheseyt hebbe so segt tot esau wanneer dat ghy hem te gemoet coemt ende segt ymmers ooc.
 siet uwe knecht iacob is achter ons.
 want hy dachte ick wil hem versoenen met den gheschenck dat voor my henen gaet daer nae wil ick hem sien misschien sal hy my aennemen.
 also ghinck dat geschenck voor hem.
 maer hy bleef den seluen nacht by dat heyr ende stont op inder nacht ende nam zijn twee wijuen ende de twee dienstmaechden ende zijn elf kinderen ende tooch aen dat veyr iabock namse ende voerdese ouer dat water dattet ouer quam wat hy had ende bleef op dese zijde alleen.
 doe worstelde een man met hem tot dat den dageraet aen quam ende doen hy sach dat hy hem niet en ouermochte roerde hy de lancke zijnder huepen aen ende de lancke zijnder huepen wert ouer dat worstelen met hem verwrengt oft verwreect.
 ende hy sprac.
 laet my gaen want den dageraet coemt aen.
 maer hy antwoorde.
 ick en verlate v niet ghy en ghebenedidet my dan.
 hy sprack.
 hoe heet ghy.
 hy antwoorde.
 iacob.
 hy sprack.
 ghy en sult niet meer iacob heeten maer israel want ghy hebt met gode ende met menschen ghekampt ende hebt bouen gelegen.
 ende iacob vraechde hem ende sprack.
 segt doch hoe heetty.
 maer hy sprack.
 waerom vraechdy hoe ick heet.
 ende hy ghebenedide hem aldaer.
 ende iacob hiet die stede pniel want ick heb godt van aengesicht ghesien ende mijn siele is genesen.
 ende als hy voor pnuel ouer quam ghinck hem de sonne op ende hy hinckte aen zijn huepe.
 daerom en eten de kinderen van israel gheen spanaderen op de lancke der huepen tot op den dach van heden.
 daerom dat de spanaderen aen de lancke der huepen iacob gheroert wert.
 iacob hief zijn ooghen op ende sach sinen broeder esau comen met vierhondert mannen ende deylde sine kinderen tot lea ende tot rahel ende tot beyden dienstmaechden ende schickte de dienstmaechden met haren kinderen voor aen ende lea met haren kinderen daer nae ende rahel met ioseph ten laetsten ende hy ginck voor haer henen ende neech hem seuenmael op de aerde tot dat hy tot sinen broeder quam.
 maer esau liep hem te gemoet ende nam hem inden arm ende viel hem om den hals ende custe hem ende si weenden ende hief zijn ooghen op ende sach die vrouwen met den kinderen ende sprack.
 wie zijn dese by v.
 hy antwoorde.
 het zijn kinderen die godt uwen knecht verleent heeft.
 ende die dienstmaechden traden toe met haren kinderen ende negen voor hem.
 lea tradt oock toe met haren kinderen ende neech voor hem daer nae tradt ioseph ende rahel toe ende negen oock voor hem.
 ende hy sprack.
 wat wildy met alle den heyr dat my te gemoet comen is.
 hy antwoorde.
 dat ick ghenade vonde voor mijnen heere esau sprack.
 ick heb ghenoech mijn broeder behout dat ghy hebt.
 iacob antwoorde.
 och neen.
 heb ic genade vonden voor v so neemt mijn geschenck van mijnder hant.
 want ick sach v aenblick als saghe ick godts aengesicht ende laet v wel behagen van my.
 neemt doch den seghen van my aen die ick v toeghebracht hebbe want gode heuet my verleent ende ic heb van als ghenoech.
 also dwonck hy hem dat hijt aen nam.
 ende hy sprack.
 laet ons voort trecken ende reysen ick wil met v reysen.
 maer hy sprack tot hem.
 mijn heere ghy weet dat ick cleyne kinderen by my heb daer toe vee ende soogende koeyen wanneer si eenen dach afghedreuen werden so soude my die gantsche cudde steruen.
 mijn heere trecke voor sinen knecht henen ick wil saechtelijck nae drijuen daer nae dattet vee ende de kinderen gaen connen tot dat ic come tot mijnen heere in seir.
 esau sprack.
 so wil ick doch by v laten sommighe vanden volcke dat met my is.
 hy antwoorde.
 wat ist van noode.
 laet my slechts genade voor mijnen heere vinden.
 also trock esau dien dach wederom zijns wechs nae seir.
 ende iacob trock nae suchoth ende timmerde hem een huys ende maecte sinen vee hutten daer af heet de stede suchoth.
 daer na tooch iacob te salem totter stadt sichem die int landt canaan leyt nae dien hy wt mesopotamien gecomen was ende maeckte sinen leegher voor de stadt ende cocht een stuck ackers vanden kinderen hemor des vaders sichem voor hondert grosschen.
 aldaer rechte hy zijn hutten op ende stelde aldaer eenen altaer ende riep aen den naem des stercken godts israel.
 maer dina leas dochter die si iacob gebaert had ghinck wt om te sien de dochteren van dien lande.
 doe sichem hemors soon des heuiters die des lants een heere was sach nam hyse ende besliepse ende scheyndese ende zijn herte hinck aen haer ende had die deerne lief ende sprack vriendelijck met haer.
 ende sichem sprac tot sinen vader hemor.
 neemt my die deerne tot eenen wijue.
 ende iacob vernam dat zijne dochter dina gescheynt was ende zijn sonen waren metten vee opt velt ende iacob sweech tot dat si quamen.
 doen ginck hemor sichems vader wt tot iacob om met hem te spreken.
 daer en binnen quamen de sonen iacobs vanden velde ende als zijt hoorden verdroot het dien mannen ende werden seer toornich dat hy een dwaesheyt aen israel begaen ende iacobs dochter beslapen had want also en sout niet zijn.
 doen sprack hemor met hen ende seyde.
 mijns soons sichems herte heeft verlangen nae v dochter.
 lieue geeftse hem doch te wijue maeckt vrientschap met ons geeft ons uwe dochteren ende neemt ghy onse dochteren ende woont by ons dat lant sal v open zijn woont ende handelt ende ghewint daer inne.
 ende sichem sprack tot haren vader ende broederen.
 laet my genade by v vinden wat ghy my segt dat wil ick geuen eyscht slechts haest van my den bruytschat ende gheschenck ick wilt v geuen als ghijt eyscht geeft my slechts die deerne ten wijue.
 doen antwoorden iacobs sonen den sichem ende sinen vader hemor bedrieghelijck om dat haer suster dina ghescheynt was ende seyden tot hen.
 wy en connen dat niet ghedoen dat wy onse suster eenen onbesneden man gheuen.
 want dat waer ons een schande.
 doch dan willen wy v te wille zijn en ghy ons ghelijck wert ende alle wat manlijck onder v is besneden wert.
 dan willen wy onse dochteren v geuen ende uwe dochteren ons nemen en by v woonen ende een volck zijn.
 maer ist dat ghy ons niet en hoort v te besnijden so willen wy onse dochteren nemen ende daer van trecken.
 dese reden beuiel hemor ende sinen sone wel ende de ionghelinck en vertrack niet sulcx te doen want hy hadde lust tot iacobs dochter ende hy was heerlijck ghehouden bouen alle in zijns vaders huys.
 doen quamen si nv hemor ende zijn sone sichem onder de stadt poorte ende spraken metten borgheren van dier stadt ende seyden.
 dese lieden zijn vreedtsaem by ons ende willen int lant woonen ende handelen.
 so is nv dat landt wijt genoech voor haer wy willen ons hare dochteren tot wijuen nemen ende hen onse dochteren gheuen.
 maer dan willen si ons te wille zijn dat si by ons woonen ende een volck met ons worden wanneer wy al wat manlijck onder ons is besnijden ghelijck als si besneden zijn.
 haer vee ende goedeu ende al wat si hebben sal ons zijn als wy hen slechts te wille worden dat si by ons woonen.
 ende si verhoorden hemor ende sichem sinen soon alle die tzijnder stadt poort wt ende in ghingen ende besneden al wat manlijck was dat tzijnder stadt wt ende in ghinck.
 ende ten derden dage alst hen smertede namen iacobs twee soonen simeon ende leui dinas broeders een yegelijck zijn sweert ende ghingen in de stadt stoutelijck ende dooden al wat manlijck was ende dooden oock hemor ende sinen soon sichem metter scherpten des sweerts ende namen haer suster dina wt sichems huyse ende gingen van daer.
 doen quamen iacobs sonen ouer die verslaghen ende pluysterden de stadt om dat si haer suster gescheynt hadden.
 ende namen hare schapen runderen ezelen ende watter inder stadt ende op den velde was ende alle haer haue.
 alle kinderen ende wijuen namen si gheuangen.
 ende pluysterden al wat inden huysen was.
 ende iacob sprack tot simeon ende leui.
 ghy hebt my ongheluck aengherecht dat ick stinck voor de inwoonders des landts den cananiten ende pheresiten ende ick ben eenen cleynen hoop.
 wanneer si hen nv vergaderen ouer my so sullen si my slaen also worde ick niet ghedaen met mijnen huyse.
 maer si antwoorden.
 souden si dan met onse suster als met eender hoeren handelen.
 ende godt sprack tot iacob.
 maect v op ende trect nae bethel ende woont aldaer ende maeckt aldaer eenen altaer den godt die v openbaerde doen ghy vloodt voor uwen broeder esau.
 doe sprack iacob tot sinen huyse ende tot allen die met hem waren.
 doet van v de vreemde goden die onder v zijn ende reynicht v ende verandert uwe cleederen ende laet ons op zijn ende nae bethel trecken dat ick aldaer eenen altaer make den gode die my verhoort heeft ter tijt mijns drucx ende is met my gheweest op den weghe dien ick getogen ben.
 doen gauen si hem alle vreemde goden die onder haer handen waren ende haer ooren spanselen ende hy begroefse onder een eycke die by sichem stonde ende si toghen wt.
 ende daer quam een vreese godts ouer de steden die rontom hen lagen dat si den sonen iacob niet nae en iaechden.
 also quam iacob te lus int landt canaan die daer bethel heet met al den volck dat met hem was ende boude aldaer eenen altaer ende hiet die stede elbethel daerom dat hem godt aldaer geopenbaert was doen hy voor sinen broeder vloot.
 doe sterf debora rebecas voester ende wert begrauen onder bethel onder den eycke ende wert ghenaemt de claech eycke.
 ende godt openbaerde iacob noch eens nae dien dat hy wt mesopotamien ghecomen was ende ghebenedide hem ende sprac tot hem.
 ghy heet iacob maer ghy en sult niet meer iacob heeten maer israel suldy heeten.
 ende alsoo heetmen hem israel.
 ende godt sprack tot hem.
 ick ben de almachtige godt weest vruchtbaer ende vermeerdert v volcken ende volcker hoopen sullen van v comen ende coningen sullen wt uwen lendenen comen ende dat landt dat ick abraham ende isaac ghegeuen heb wil ick v geuen ende wilt uwen sade gheuen nae v.
 also voer godt op van hem van dier plaetsen daer hy met hem gesproken had.
 maer iacob rechte aldaer een steenen teecken op op die plaetse daer hy met hem gesproken had ende goot drancoffer daer op en begoten met olie.
 ende iacob hiet die stede daer godt met hem gesproken hadde bethel.
 ende si togen van bethel ende doent noch een velt weechs was van ephrat doen baerde rahel.
 ende het quam haer hert aen ouer der gheboorten.
 maer doent haer so suer wert inder geboorten sprack de vroeyvrouwe tot haer.
 en vreest v niet want desen soon suldy oock hebben.
 maer doen de siel wtghinck dat si steruen moeste hiet si hem benoni.
 maer zijn vader hiet hem beniamin.
 aldus sterf rahel ende wert begrauen aenden wege tot ephrat die nv heet bethlehem.
 ende iacob rechte een teeken op bouen haer graf dat selfde is dat graf teecken rahels tot op desen dach.
 ende israel trock wt ende rechte een hutte op op ghene side vanden toren eder.
 ende tgebuerde als israel in dien lande woonde ginck ruben henen ende besliep bilha zijns vaders byslaepster ende dat quam voor israel.
 maer iacob hadde tweelf sonen.
 de sonen leas waren dese.
 ruben de yerstgheboren soon iacobs simeon leui iuda isaschar ende sebulon de sonen rahels waren.
 ioseph ende ben iamin.
 de sonen bilha rahels dienstmaechts dan ende napthali.
 de sonen silpa leas dienstmaechts gad ende asser.
 dat zijn iacobs sonen die hem gheboren zijn in mesopotamia.
 ende hy quam tot sinen vader isaac te mamre in de hooftstadt die daer heet hebron daer abraham ende isaac vreemdelinghen in gheweest zijn.
 ende isaac wert hondert ende tachtentich iaer out ende nam af ende sterf ende wert verghadert tot sinen volcke oudt ende des leuens sadt ende zijn sonen esau ende iacob begroeuen hem.
 dit is dat gheslachte esau die daer heet edom.
 esau nam wijuen vanden dochteren canaan ada de dochter elon des hethiters ende ahalibama de dochter anas dat kints kint sibeons des heuieten ende basmath ismaels dochter nebaioths suster.
 ende ada baerde den esau eliphas.
 maer basmath baerde rehuel.
 ahalibama baerde iehus iaelam ende korah.
 dat zijn esaus kinderen die hem gheboren zijn int lant canaan.
 ende esau nam zijne wijuen sonen ende dochteren ende alle sielen zijns huys zijn haue ende alle dat vee met alle den goeden die hy int landt canaan verworuen had ende trock in een landt van iacob sinen broeder.
 want haer haue was te groot dat si by malcanderen niet ghewoonen en conden.
 ende dat landt daer si vreemdelingen in waren en mochtse niet verdraghen van grooter veelheyt haers vees.
 also woonde esau opt gheberchte seir.
 ende esau is de edom.
 dit is dat geslachte esau van dien de edomiten af comen opten gheberchte seir.
 ende also heeten esaus kinderen.
 eliphas de soon ada esaus wijfs.
 reguel de sone basmath esaus wijfs.
 maer eliphas sonen waren dese.
 theman omar sepho gaethan ende kenas.
 ende thimna was een bijslaepster eliphas esaus soon die baerde hem amalek.
 dat zijn de kinderen van ada esaus wijuen.
 maer reguels kinderen zijn dese.
 nahath serah samma misa.
 dat zijn basmaths kinderen esaus wijfs.
 maer de kinderen ahalibama esaus wijfs der dochter des ana dat kints kint simeonis zijn dese die si esau baerde.
 iehus iaelem ende korah.
 dit zijn de vorsten onder esaus kinderen.
 de kinderen eliphas des yersten soons esau waren dese.
 de vorst theman de vorst omar de vorst sepho de vorst kenas de vorst korah de vorst gaetham de vorst amalek.
 dat zijn de vorsten van eliphas in dat lant edom ende zijn adas kinderen.
 ende dit zijn reguels kinderen esaus soon de vorst nahath de vorst serah de vorst samma de vorst misa.
 dat zijn de vorsten van reguel inder edomiten landt ende zijn basmaths kinderen esaus wijfs.
 dit zijn ahalibama kinderen esaus wijfs de vorst iehus de vorst iaelam de vorst korah dat zijn de vorsten van ahalibama de dochter des ana esaus wijfs.
 dat zijn esaus kinderen ende haer vorsten.
 hy is den edom.
 maer de kinderen van seir des horiters die int landt woonde zijn dese.
 lothan sobal sibeon ana dison ezer ende disan.
 dat zijn de vorsten der horiten alle seirs kinderen int landt edom.
 maer lothans kinderen waren dese.
 hori ende hemam.
 ende lothans suster hiet thimna sobals kinderen waren dese.
 alwan manahath ebal sepho ende onam.
 sibeons kinderen waren.
 aia ende ana.
 dat is de ana die in de woestijne muylpeerden vant doen hy zijns vaders sibeon ezelen hoede.
 mer anas kinderen waren.
 dison ende ahalibana dat is de dochter ana.
 dison kinderen waren.
 hemdan esban iethram ende charam.
 eser kinderen waren bilham sawam ende akam.
 disons kinderen waren.
 vz ende aram.
 dit zijn der horiten vorsten.
 de vorst lotham de vorst sobal de vorst sibeon de vorst ana de vorst dison de vorst ezer de vorst disan.
 dat zijn de vorsten der horiten die gheregeert hebben int lant seir.
 maer de coninghen die int landt edom geregeert hebben eer de kinderen israels coninghen hadden zijn dese.
 bela beors soon was coninck in edom ende zijn stadt hiet dinhaba.
 ende doen bela sterf wert coninck in zijn stede iobab serah soon van bazra.
 doe iobab sterf wert in zijn stede coninck huzan wt der themaniten landt.
 doe huzan sterf wert in zijn stede coninck hadad bedad soon die de midianiten sloech opter moabiten veldt ende zijn stadt hiet awith.
 doe hadad sterf regeerde samla van masrek.
 doen samla sterf wert saul in zijn stede coninc van rehoboth aent water.
 doe saul sterf wert in zijn stede coninck baal hanan achbors soon.
 doen baal hanan achbors soon sterf wert in zijn stede coninc hadad ende zijne stadt hiet pagu ende zijn wijf hiet mehethabeel matreds dochter die mesahah dochter was.
 also hieten de vorsten van esau in haren gheslachten steden ende namen.
 de vorst thimna de vorst alwa de vorst iethet de vorst ahalibama de vorst ela de vorst pinan de vorst knas de vorst teman de vorst mibzar de vorst magdiel de vorst iram.
 dat zijn de vorsten in edom ghelijck sy gewoont hebben in haren erflande ende esau is de vader der edomiten.
 maer iacob woonde int landt daer zijn vader een vreemdelick in geweest was te weten int landt canaan.
 ende dat zijn de gheslachten iacobs.
 ioseph was seuenthien iaer oudt dat hy een herder des vees wert met zijnen broederen.
 ende den ionghen was byden kinderen bilha ende silpha zijns vaders wijuen ende bracht voor haren vader wanneer daer een quaet gherucht teghen hen was.
 maer israel had ioseph lieuer dan alle zijn kinderen om dat hy hem in den ouderdom ghewonnen hadde ende maecte hem eenen bonten rock.
 doe nv zijn broeders saghen dat haer vader hem lieuer had dan alle zijn broederen waren sy hem viant ende en conden hem gheen vriendelijck woort toe ghespreken.
 daer toe hadde ioseph eens eenen droom ende hier af seyde hy zijnen broederen.
 doen werden sy hem noch meerder vianden.
 want hy sprack tot hen.
 lieue hoort doch wat my ghedroomt heeft.
 my docht wy bonden schoouen op den velde ende mijnen schoof rechte hem op ende stont.
 ende uwe schoouen alom neychden haer tegen mijnen schoof.
 doen spraken zijne broederen tot hem.
 soudy onse coninck worden ende ouer ons heerschappie hebben.
 ende werden hem noch meerder vianden om zijns drooms ende zijnder redenen wille.
 ende hy had noch eenen anderen droom dien vertelde hy zijnen broederen ende sprack.
 siet ick heb noch eenen droom ghehadt my docht de sonne ende de mane ende elf sterren neychden hen voor my.
 ende doen dat zijnen vader ende zijnen broeder gheseyt werdt strafte hem zijn vader ende seyde tot hem.
 wat droom is dat die ghy ghedroomt hebt.
 sal ick ende v moeder ende v broederen comen ende v aenbidden.
 ende zijn broeders benijdden hem maer zijn vader onthielt dese woorden.
 doe nv zijn broeders henen ginghen om haers vaders vee te weyden in sichem sprack israel tot ioseph.
 hoeden niet uwe broeders dat vee in sichem.
 coemt ick wil v tot hen seynden.
 maer hy sprack hier ben ick.
 ende hy seyde.
 gaet henen ende siet oft wel staet met uwe broederen ende met dat vee ende segt my weder hoe dattet hen gaet.
 ende hy fandt hem wt totten dale hebron dat hy na sichem ginghe.
 doen vant hem een man dolende int velt die vraechde hem ende seyde.
 wien soeckt ghy.
 hy antwoorde.
 ick soecke mijn broederen segt my doch waer sy hoeden.
 de man sprack.
 sy zijn van daer ghetrocken.
 want ick hoorde dat sy seyden.
 laet ons na dothan gaen.
 doen volchde ioseph zijnen broederen na ende vantse tot dothan.
 als si hem nv saghen van verre eer hy na by hen quam sloeghen si eenen raet aen dat si hem dooden ende seyden onder malcanderen siet de droomer coemt daer coemt nv ende laet ons hem verworghen ende in eenen cuyl worpen ende segghen.
 een quaet dier heeft hem geten soo salmen sien wat zijne droomen zijn.
 doe dat ruben hoorde wilde hy hem wt haren handen verlossen ende sprack.
 en laet ons hem niet dooden ende ruben sprack voort tot hen.
 en laet ons gheen bloet storten maer werpt hem inden cuyl die inder woestijnen is ende en legt die handt niet aen hem.
 maer hy wilde hem wt haren handen verlossen dat hy hem weder brochte tot zijnen vader.
 als nv ioseph tot zijnen broederen quam trocken sy hem zijnen rock metten bonten rock wt die hy aen had ende namen hem ende wierpen hem in eenen cuyl.
 maer de selue cuyl was leech ende daer en was gheen water in ende ginghen sitten om te eten.
 daer en tusschen hieuen sy haer ooghen op ende saghen eenen hoop ismaeliten comen van gilead met haer kemelen die droeghen cruyt balsem ende myrre ende toghen henen af in egipten.
 doen sprack iuda tot zijnen broederen.
 wat helpet ons dat wy onsen broeder verworghen ende zijn bloet verberghen.
 coemt laet ons hem den ismaeliten vercoopen op dat hen onse handen niet aen hem en vergrijpen want hy is ons broeder ons vleesch ende bloet.
 ende sy hoorden hem.
 ende doe de midianiten de cooplieden voorby reysden trocken sy hem wt den cuyl ende vercochten hem den ismaeliten voor twintich siluerlinghen die brochten hem in egipten.
 als nv ruben weder totten cuyle quam ende en vant ioseph daer niet in verschuerde hy zijn cleederen ende quam weder tot zijnen broederen ende sprack.
 de iongen en is daer niet waer sal ick nv henen.
 doe namen sy iosephs rock ende sloeghen eenen geytenbock ende staken den rock in dat bloet ende schickten den bonten rock henen ende lietenen haren vader brengen ende segghen.
 desen hebben wy gheuonden siet oft ws soons rock sy oft niet.
 maer hy bekende hem ende sprack.
 het is mijns soons rock.
 een quaet dier heeft hem gheten.
 een verslindende dier heeft ioseph verschuert.
 ende iacob verschuerde zijn cleederen ende leyde eenen sack om zijne lendenen ende droech rouwe om sinen soone langen tijt.
 ende alle zijne soonen ende dochteren traden tot hem om hem te troosten maer hy en wilde hem niet laten troosten ende sprack.
 ick sal met rouwe nederwaerts varen in den kuyl tot mijnen sone ende zijn vader beweende hem.
 maer die midianiten vercochten hem in egypten den potiphar pharaos camerlinck ende hoofmeester.
 in dien tijden gebuerdet dat iuda henen af tooch van sinen broederen ende ghaf hem tot eenen man tot odollam die hiet hira ende iuda sach aldaer eens cananiters mans dochter die hiet sua ende namse.
 ende doen hyse besliep wertse beurucht ende baerde eenen soon dien hiet hy ger.
 ende anderwerf wert si beurucht ende baerde eenen soon dien hiet si onan.
 noch baerde si eenen soon dien hiet si sela.
 ende si was te chesib doen si hem baerde.
 ende iuda ghaf sinen yersten soon ger een wijf die thamar hiet maer hy was quaet voor den heere daerom doode hem de heere.
 doen sprack iuda tot sinen soon onan.
 legt v by ws broeders wijf ende neemtse te houwelijck dat ghy uwen broeder saet verweckt.
 mer doen onan wiste dat dat saet zijn eygen niet en soude zijn als hy by zijns broeders wijf laghe liet hijt op de aerde vallen ende verdorft op dat hy sinen broeder gheen saet gheuen en soude.
 doe mishaechdet den heere dat hy dede ende doode hem oock.
 doen sprac iuda tot zijns soons wijf thamar blijft een weduwe in ws vaders huys tot dat mijn soon sela groot wort.
 want hy dachte.
 misschien mochte hy oock steruen ghelijck zijn broeders.
 also ghinck thamar henen ende bleef in haers vaders huys.
 doe nv veel dagen verloopen waren sterf des sua dochter iudas wijf.
 ende als iudas wtgetruert hadde ginck hy opwaerts om zijne schapen te scheren nae thimnath met sinen herder hira van odollam.
 doen wert thamar geseyt.
 siet v sweer ghaet opwaerts nae thimnath om zijne schapen te scheren.
 doen leyde si de weduwen cleederen van haer die si droech bedeckte haer met eenen mantel ende vermaeckte haer ende ginck sitten voor de duere aen den wege nae thimnath want si sach dat sela groot gheworden was ende si en was hem niet ten wijue ghegheuen.
 doense nv iuda sach meynde hy het waer een hoere want si had haer aensicht bedeckt.
 ende hy ghinck tot haer aenden weghe ende seyde.
 laet my doch by v ligghen.
 want hy en wist niet dattet zijns soons wijf was.
 sy antwoorde.
 wat wildy my gheuen dat ghy by my ligt.
 hy sprack.
 ick wil v eenen geyten bock vander cudden seynden.
 sy antwoorde.
 so gheeft my eenen pant tot dat ghijt my seynt.
 hy sprack.
 wat pant wildy dat ick v gheue.
 sy antwoorde.
 vwen rinck ende uwe snoer ende uwen staf die ghy in v hant hebt.
 doen gaf hy haer dat ende ginck by haer liggen ende si wert van hem beurucht ende si stont op ende ginck wech ende leyde den mantel af ende track haer weduwen cleederen weder aen.
 maer iuda fant den geyten bock door sinen herder van odollam dat hy den pant weder haelde vanden wijue ende hy en vantse niet.
 doen vraechde hy den lieden van dier plaetsen ende seyde.
 waer is de hoere die buyten aenden wege sadt.
 sy antwoorden.
 daer en heeft gheen hoere geweest.
 ende hy quam weder tot iuda ende sprack.
 ick en hebse niet vonden oock segghen de lieden van dier datter gheen hoere en heeft geweest.
 iuda sprack.
 sy hebbet haer.
 sy en can ons doch emmers geen schande nae seggen want ick heb den bock gesonden ende ghy en hebtse niet vonden.
 nae drie maenden wert iuda gebootschapt ws soons wijf thamar heeft gehoereert daer toe siet si is van hoereren beurucht geworden.
 iuda sprack.
 brengtse voort dat si verbrant worde.
 ende alsmense voortbrachte schickte si tot haren sweer ende sprac.
 van dien man ben ick beurucht dien dat behoort ende sprack.
 kendy oock wiens desen rinck ende dit snoer ende desen staf is.
 iuda bekendet ende sprack.
 sy is gerechter dan ick want ick en heb haer niet gegeuen mijnen soon sela.
 doch en besliep hyse niet meer.
 ende als si baren soude werden tweelingen in haren lichaem beuonden.
 ende als si nv baerde quam daer een hant wt.
 doen nam de vroeyurouwe ende bandt eenen rooden draet daer om ende sprack die sal de yerste wtcomen.
 maer als die zijn hant weder in trock quam zijn broeder wt ende si sprack.
 waerom hebt ghy om uwen wille sulcken schuere geschuert.
 ende men hiet hem perez.
 daer nae quam zijn broeder wt die den rooden draet om zijn hant hadde ende men hiet hem serah.
 ioseph wert nederwaerts in egypten geuoert ende potiphar een man van egypten pharaos camerlinck ende hoofmeester cocht hem vanden ismaeliten die hem af brochten.
 ende de heere was met ioseph dat hy een gelucksalich man wert ende was in zijns heeren des egyptenaers huys.
 ende zijn heere sach dat de heere met hem was want al wat hy dede dat liet de heere geluckick voortgaen door hem also dat hy genade vant voor sinen heere ende zijn dienaer wert.
 die stelde hem ouer zijn huys ende al wat hy had dede hy onder sinen handen.
 ende van dier tijt aen doen hy hem ouer zijn huys ende alle zijn goeden geset had gebenedijde de heere des egyptenaers huys om iosephs wille.
 ende ten was niet dan ghebenedijdinge des heeren in allen wat hy had in huys ende opten velde daerom liet hijt al onder iosephs handen wat hy hadde.
 ende hy en nam hem gheens dincx aen de wijle hy hem hadde dan dat hy adt ende dranck.
 ende ioseph was schoon ende huepsch van aensicht.
 ende het gebuerde nae dese geschiedenisse dat zijns heeren wijf haer oogen op ioseph werp ende sprac.
 slaept by my.
 maer hy weygerdet haer ende sprac tot haer.
 siet mijn heer en neemt hem geens dincx aen voor my wat int huys is ende al wat hy heeft dat heeft hy onder mijn handen gedaen.
 ende en heeft niet so groot inden huyse dat hy voor my verholen heeft sonder v mits dat ghy zijn wijf zijt.
 hoe soude ic dan nv so grooten quaet doen ende tegen godt sondigen.
 ende si had sulcke woorden teghen ioseph dagelijcx.
 maer hy en hoordese niet dat hi by haer sliepe noch by haer ware.
 het gebuerde op eenen dach dat ioseph in dat huys ginck om zijn dingen te doen ende daer en was geen mensch vanden gesinne des huys daer by ende si vatte hem by sinen cleede ende sprack.
 slaept by my.
 maer hy liet dat cleet in haerder hant ende vloot ende liep ten huyse wt.
 doen si nv sach dat hy zijn cleet in haer hant liet ende wtulooch riep si tgesinne in huys ende sprack tot hen.
 siet hy heeft ons den hebreeuschen man hier in gebrocht dat hy ons te schanden make.
 hy quam tot my hier in ende woude by my slapen maer ick riep met luyder stemmen.
 ende doen hy hoorde dat ic een geluyt maecte ende riep doen liet hy zijn cleet by my ende vloot ende liep wt.
 ende si leyde zijn cleet by haer tot dat zijn heere thuys quam.
 ende seyde tot hem euen de selue woorden ende sprac.
 de hebreeusche knecht die ghy ons hier in ghebracht hebt quam tot my hier in ende woude my tot schande maken maer doen ick een geruchte maeckte ende riep doen liet hy zijn cleet by my ende vloot wt.
 als zijn heere hoorde de reden zijns wijfs die si hem seyde ende sprack.
 alsoo heeft my v hebreeusche knecht ghedaen wert hy seer toornich.
 doen nam hem zijn heere ende leyde hem inde geuanckenisse daer des conincx gheuangenen in lagen ende hy lach daer inde geuanckenis maer de heere was met hem ende neychde zijn barmherticheyt tot hem ende liet hem genade vinden voor den meester der gheuanckenissen.
 dat hy hem beual alle de gheuanghenen inder gheuanckenissen onder zijn hant op dat alle wat daer geschiede door hem gheschieden moeste.
 want de meester der geuanckenis en nam hem gheens dincx aen.
 want de heere was met ioseph ende wat hy dede daer ghaf de heere gheluck toe.
 ende het gebuerde daer nae dat de schencker des conincx van egypten ende de backer misdeden tegen haren heere den coninck van egypten.
 ende pharao wert toornich ouer beyde zijn camerlingen ouer den schenckmeester en ouer den backmeester ende lietse setten in des hofmeesters huys inder geuanckenissen daer ioseph geuangen lach.
 ende de hofmeester stelde ioseph ouer hen dat hy hen diende ende si saten sommige dagen inder gheuanckenisse.
 ende hen droomde beyden den schencker ende den backer des conincx in egypten in eender nacht eenen yegelijcken eenen eigen droom.
 ende een yegelijcx droom had zijn bediedinge.
 als nv des morgens ioseph tot hen binnen quam ende sach dat si truerich waren vraechde hy hen ende sprac.
 waerom zijt ghy heden so bedroeft.
 sy antwoorden.
 ons heeft gedroomt ende en hebben niemant diet ons wtlegghe.
 ioseph sprack.
 wtlegghen hoort gode toe doch vertellet my.
 doen vertelde de ouerste schencker sinen droom ioseph ende seyde tot hem.
 my heeft ghedroomt datter eenen wijnstock voor my was die hadde drie rancken ende hy groeyde wiesch ende bloeyde ende zijn druyuen werden rijp.
 ende ick hadde den beker pharaos in mijn hant ende nam de besien ende drucktese wt inden beker ende ghaf den beker pharao inde hant.
 ioseph sprack tot hem.
 dat is zijn bediedenisse.
 drie rancken zijn drie dagen.
 nae drie daghen sal pharao v hooft verheffen ende v weder aen v officie stellen dat ghy hem weder den beker in de hant gheeft nae de voorghaende wijse doen ghy zijn schencker waert.
 maer gedenckt mijnder wanneert v wel gaet ende doet barmherticheyt aen my dat ghijt pharao vermaent dat hy my wt desen huyse brenghe.
 want ick ben heymelijck gestolen wt den hebreeuschen lande oock en heb ick hier niet misdaen dat si my ingheset hebben.
 doen de ouerste backer sach dat de bediedinghe goet was sprack hy tot ioseph.
 my heeft oock gedroomt.
 ic droech drie witte coruen op mijn hooft ende inden ouersten corf alderley gebacken spijse den pharaoni.
 ende de vogelen aten wt den corue op mijn hooft ioseph antwoorde ende sprac.
 dat is zijn bediedinge.
 drie coruen zijn drie daghen.
 ende nae drie daghen sal pharao v hooft verheffen ende v aen de galghe hangen ende de vogelen sullen v vleesch van v eten.
 ende het geschiede des derden daechs doen hielt pharao zijnder gheboorten dach ende hy maecte een maeltijt alle zijnen knechten ende verhief dat hooft des ouersten schenckers ende dat hooft des ouersten backers onder zijnen knechten.
 ende stelde den ouersten schencker weder in zijn schenck officie dat hy den beker gaue in pharaos hant.
 maer den ouersten backer liet hy hanghen soo hem ioseph bediet hadde.
 maer de ouerste schencker en gedacht niet aen ioseph maer vergat zijnder.
 ende na twee iaren hadde pharao eenen droom.
 hoe dat hy stont aen twater ende sach wt den water climmen seuen schoone vette koeyen ende gingen weydende int gras.
 na desen sach hy ander seuen koeyen wt den water opclimmen die waren ongestelt ende mager ende traden by de koeyen aenden oeuer aent water.
 ende de onghestelde ende magher koeyen verslonden die seuen schoone ende vette koeyen.
 doen wert pharao wacker.
 ende hy sliep weder in ende hem droomde noch eens.
 ende sach dat seuen aren wiessen wt eenen halm vol ende dick.
 daernae sach hy seuen dunne ende versengde aren op gaen.
 ende de seuen magher aren verslonden de seuen dicke ende volle aren.
 doen ontwaeckte pharao ende mercte dattet eenen droom was.
 ende als morghen wert was zijnen gheest becommert ende sant wt ende liet roepen alle waersegghers in egypten ende alle wijse ende vertelde hen zijnen droom.
 maer daer en was niemant.
 diese pharao bedieden conde.
 doen sprack de ouerste schencker met pharao ende seyde.
 ick ben heden ghedachtich mijnder sonden.
 als pharao toornich wert ouer zijnen knecht ende my metten ouersten backer inder gheuanckenis leyde in des hofmeesters huys.
 doen droomde ons beyde in eender nacht een yeghelijck zijnen droom diens bediedinge hem aenginck.
 daer was by ons een hebreeusch iongelinck des hofmeesters knecht dien verteldent wy.
 ende hy bediede ons onse droomen een yeghelijck na zijnen droom.
 ende so hijt ons bediede so ist ghegaen want ick ben weder aen mijn officie gheset ende de ander is ghehanghen.
 doen sant pharao henen ende liet ioseph roepen.
 ende lieten hem haestelijck wter geuanckenis.
 ende hy liet hem scheren ende tooch ander cleederen aen ende quam in tot pharao.
 doen sprac pharao tot hem.
 my heeft eenen droom ghedroomt ende daer en is niemant dien bedieden can.
 maer ick heb van v hooren seggen als ghy eenen droom hoort so condy hem bedieden.
 ioseph antwoorde pharao ende sprack.
 dat en staet by my niet godt sal doch door pharao wat goets propheteren.
 doen vertelde pharao ioseph.
 my droomde ick stonde aenden oeuer by den water.
 ende sach wt den water climmen seuen schoone vette koeyen ende die ghinghen weydende int gras.
 ende na dese sach ick seuen ander dorre seer ongestelde magher koeyen wt climmen.
 ick en hebbe in al den lande van egypten niet alsulcken ongestelden gesien.
 ende de seuen magher onghestelde koeyen verslonden de seuen yerste vette koeyen.
 ende als sise opgheslockt hadden en merctemens aen hen niet dat si die ghegeten hadden ende waren ongestelt gelijck te vooren.
 doen werde ick wacker.
 ende noch eens sach ick in mijnen droome seuen aren op eenen halm wassen vol ende dick.
 daer nae ghinghen op seuen dorre aren dunne ende versengt.
 ende de seuen dunne aren verslonden de seuen dicke aren.
 ende ick hebt den waerseggeren gheseyt maer si en connent my niet bedieden.
 ioseph antwoorde pharao.
 beyde de droomen pharao zijn eenderley.
 want god vercondicht pharaoni wat hy voor heeft.
 de seuen schoone koeyen zijn seuen iaer ende de seuen goede aren oock seuen iaer.
 het is eenderley droom.
 die seuen magher ende onghestelde koeyen die nae dese opghecomen zijn dat zijn seuen iaer.
 ende de seuen magher ende versengde aren zijn seuen iaren diers tijts.
 dat ist nv dat ick gheseyt heb tot pharao dat godt pharao cont doet wat hy voor heeft.
 siet seuen rijcke iaren sullen comen int geheele egypten lant ende na dese selue sullen seuen iaren diers tijts comen datmen vergeten sal alle sulcke oueruloedicheyt in egipten lant.
 ende den dieren tijt sal dat lant verteren datmen niet weten en sal vander oueruloedicheyt int lant om den dieren tijt die daer nae coemt want hy sal seer swaer zijn.
 maer dat pharao ten anderen mael gedroomt heeft bediet dat sulcx godt gewisselijck ende gheringhe doen sal.
 nv sie pharao na eenen verstandigen ende wijsen man dien hy ouer egypten lant sette ende beschicke dat hy officiers verordinere inden lande ende neme den vijfsten deel in egypten lant in de seuen rijcke iaren ende vergadere alle spijse der goeder iaren die daer comen sullen dat si coren opleggen in pharaos corenhuysen tot voorraet inden steden ende verwarent op datmen spijse geordineert vinde den landen in die seuen diere iaren die ouer egypten lant comen sullen op dat dat lant niet van honger en verderue.
 dese redene beuiel pharao ende allen zijnen knechten wel ende pharao sprac tot zijnen knechten.
 hoe mochten wy eenen alsulcken man vinden in welcken de gheest gods si.
 ende sprack tot ioseph.
 de wijle v godt sulcx al heeft cont ghedaen so en is niemant so verstandich ende wijs als ghy.
 ghi sult ouer mijn huys zijn ende uwen woorde sal al mijn volck gehoorsaem zijn alleen des coninclijcken stoels wil ick hoogher zijn dan ghy.
 ende voort sprack pharao tot ioseph.
 siet ick heb v ouer dat geheel egypten lant gheset ende tooch zijnen rinck van zijnder hant ende gaffen ioseph aen zijn hant ende cleede hem met witter zijden ende hinck hem een gulden keten aen zijnen hals ende liet hem op zijnen anderen waghen varen ende liet voor hem wtroepen.
 dese is des lants vader.
 ende sette hem ouer dat geheel egypten lant.
 ende pharao sprack tot ioseph.
 ick ben pharao sonder uwen wille en sal niemant zijn hant oft zijnen voet roeren in dat geheel egypten lant.
 ende noemde hem den heymelijcken raedt ende gaf hem een wijf asnath de dochter potiphera des priesters tot on.
 alsoo trock ioseph wt om dat landt egypten te besien.
 ende hy was dertich iaer out als hy voor pharao stont den coninck in egypten ende voer wt van pharao ende trock door alle tlandt van egypten.
 ende dat landt dede also die seuen rijcke iaren ende vergaderden alle de spijse der seuen iaren die in egypten landt waren ende dedense in die steden.
 wat daer voor spijse opten velde om elcke stadt wiesch dat deden sy daer in.
 also goot ioseph dat coren op bouen der maten veel ghelijck tzant aende see also dat hy op hielt te tellen want men en conde niet meer tellen.
 ende ioseph werden twee sonen geboren eer den dieren tijt quam die baerde hem asnath potiphera des priesters tot on dochter ende hiet den yersten manasse want godt seyde hy heeft my laten vergheten alle mijn ongheluck ende al mijns vaders huys.
 den anderen hiet hy ephraim want god seyde hy heeft my laten wassen inden landen mijnder ellenden.
 als nv die seuen rijcke iaren om waren inden lande egypten.
 doen begonsten die seuen diere iaren te comen daer ioseph af gheseit had ende daer wert eenen dieren tijt in allen landen maer in dat geheel egypten landt was broot.
 als nv dat geheel egypten lant oock hongher leet riep dat volck tot pharao om broot.
 maer pharao sprack tot al de egyptenaren.
 gaet henen tot ioseph wat hy v seyt dat doet.
 als nv ouer alle dat landt dieren tijt was doen dede ioseph ouer al corenhuysen op ende vercocht den egyptenaren.
 want den dieren tijt wert hoe langher hoe grooter inden lande ende alle de landen quamen na egypten om te coopen by ioseph want den dieren tijt was groot in allen landen.
 maer doen iacob sach datter coren in egypten veyl was sprack hy tot zijnen sonen.
 wat siedy v lang om.
 siet ick hoore daer sy in egypten coren veyl trect henen af ende coopt ons coren dat wy leuen ende niet en steruen.
 also trocken henen af thien broederen iosephs dat sy in egypten coren cochten.
 maer ben iamin iosephs broeder en liet iacob met zijne broederen niet trecken want hy sprack.
 hem mocht een ongheual ouer comen.
 also quamen israels kinderen om coren te coopen met andere die met hen toghen.
 want int lant canaan was oock dieren tijt.
 maer ioseph was de regent int lant van egypten ende vercochte coren al den volcke inden lande.
 doen nv zijn broeders tot hem quamen vielen sy voor hem neder ter aerden op haer aensicht ende hy aensachse ende kendese ende stelde hem vreemt teghen hen ende sprack hert met hen ende seyde tot hen.
 van waer coemdy.
 sy spraken wt den lande canaan om spijse te coopen.
 maer hoe wel dat hyse kende soo en kenden sy hem doch niet.
 ende ioseph wert ghedachtich des drooms die hem ghedroomt was van hen ende sprack tot hen ghy zijt bespyers ende zijt comen om te sien waer tlandt open is.
 sy antwoorden hem.
 neen mijn heere uwe knechten zijn comen om spijse te coopen.
 wy zijn alle eens mans sonen wy zijn redelijck ende v knechten en hebben noyt bespiers gheweest.
 hy sprack tot hen.
 neen maer ghy zijt comen om te besien waer dat landt open is.
 sy antwoorden hem.
 wy uwe knechten zijn twelf gebroeders eens mans sonen int lant canaan ende de ioncste is noch by onsen vader maer de eene en is niet meer voor handen.
 ioseph sprack tot hen.
 dat ist dat ick gheseyt hebbe.
 ghy zijt bespiers daer aen wil ick v proeuen byden leuen pharaonis ghy en sult niet van hier comen ten sy dat uwe ioncste broeder hier coemt.
 seynt eenen van v henen die uwen broeder hale maer ghy sult gheuangen zijn.
 also wil ick proeuen uwe reden oft ghy metter waerheyt omgaet oft niet.
 want waer niet soo sydy byden leuen pharaonis bespiers ende hy lietse te samen bewaren drie daghen lanck.
 maer ten derden daghe sprack hy tot hen.
 wilt ghy leuen so doet also.
 want ick vreese god.
 sydy redelijck so laet een van uwen broederen ghebonden ligghen in uwe gheuanckenisse.
 maer trect ghy henen ende brengt te huys wat ghy ghecocht hebt voor den hongher ende brengt uwen ioncsten broeder tot my so wil ick uwe woorden geloouen op dat ghy niet steruen en moet.
 ende sy deden also.
 maer sy spraken onder malcanderen.
 dat hebben wy aen onsen broeder verdient dat wy saghen den ancxt zijnder sielen als hy ons smeecte ende wy en wilden hem niet verhooren daerom coemt nv desen druck op ons.
 ruben antwoorde hen ende sprack.
 seyde ickt v niet doen ick sprac.
 en besondicht v niet aenden iongen ende ghy en wildet niet hooren.
 nv wort zijn bloet geheyscht.
 maer sy en wisten niet dattet ioseph verstonde want hy sprack met hen door eenen bedieder ende ioseph keerde hem van hen ende weende.
 doen hy hem nv weder tot hen keerde ende met hen sprack nam hi wt hen symeon ende bant hem voor haren ooghen.
 ende ioseph dede beuel datmen haer sacken met coren vulde ende haer gelt weder gaue eenen yeghelijcken in zijnen sack daer toe oock teeringhe opten wech.
 ende men dede hen also.
 ende sy loeden haer ware op haer ezels ende trocken van daer.
 maer als haerder een zijnen sack op dede dat hy zijnen ezel voeder gaue inder herberge wert hy gewaer zijn gelt dat daer bouen inden sack lach ende sprack tot zijnen broederen.
 mijn gelt is my weder gheworden siet in mijnen sack ist.
 doen ontsoncken haer herten ende verschrickten onderlinghe ende spraken.
 waerom heeft ons godt dat ghedaen.
 als sy nv thuys quamen tot haren vader iacob int lant canaan seyden sy hem al wat hen ghebuert was ende spraken.
 de man die int landt heere is sprack hert met ons ende hielt ons voor bespiers des lants.
 ende als wy hem antwoorden.
 wy zijn redelijck ende noyt bespiers geweest maer twelf gebroeders ons vaders sonen die een en is niet meer voor handen ende de ioncste is noch by onsen vader int lant canaan.
 sprac de heere inden lande tot ons.
 daer aen wil ick mercken oft ghy redelijck zijt.
 een van uwen broederen laet by my ende neemt den nootdruft voor v huys ende trect henen ende brengt uwen ioncsten broeder tot my soo merck ick dat ghy gheen bespiers maer redelijck zijt.
 soo wil ick v oock uwen broeder weder geuen ende muecht in dat landt hanteren.
 ende als sy de sacken wt schudden vant een yegelijck zijn bundelken ghelts in zijnen sack.
 ende als sy saghen dattet hare bundelkens gelts waren verschricten sy tsamen met haren vader.
 doen sprack iacob haer vader ghy hebt my van mijnen kinderen berooft.
 ioseph en is niet meer voor handen.
 symeon en is niet meer voor handen.
 beniamin wildy ooc wech nemen.
 het gaet al ouer my.
 ruben antwoorde zijnen vader ende sprac.
 indien icken v niet weder en brenghe so verworcht mijne twee sonen.
 geeft hem alleene in mijn hant ick sal hem v weder brengen.
 hy sprack.
 mijn soon en sal niet met v henen aftrecken want zijn broeder is doot ende hy is alleen ouerbleuen.
 want quaem hem een ongheual ouer op den weghe daer ghy op reyst soo soudy mijn grijs hayr met herten leydt inden kuyle brenghen.
 maer den dieren tijt dructe dat landt ende alst verteert was wat sy voor coren wt egypten gebracht hadden sprac haer vader iacob tot hen.
 treckt weder henen ende coopt ons een weynich spijsen.
 doen antwoorde hem iuda ende sprac.
 de man beknoopte ons dat herte ende sprack.
 ghy en sult mijn aensicht niet meer sien ten sy dat uwe broeder met v sy.
 ist nv dat ghy onsen broeder met ons seynt so willen wy henen aftrecken ende v wat te eten coopen.
 maer ist ist dat ghy hem niet met ons en seynt so en trecken wy niet henen af want de man heeft tot ons gheseyt.
 ghy en sult mijn aensicht niet sien uwe broeder en sy dan met v.
 israel sprack.
 waerom hebdy so qualijc by my gedaen dat ghijt den man seyt dat ghy noch eenen broeder hebt.
 sy antwoorden.
 de man vraechde so scherpelijck na ons ende na onse maechschap ende sprack.
 leeft uwe vader noch.
 hebdy oock noch eenen broeder.
 doen seyden wy hem so hy ons vraechde.
 hoe costen wy so iuyst geweten dat hy seggen soude.
 brengt uwen broeder mede af.
 doen sprack iuda tot israel zijnen vader.
 laet den iongen met my trecken dat wy ons opmaken ende reysen ende leuen ende niet en steruen beyde wy ende ghy ende onse kinderen.
 ic wil borge voor hem zijn van mijnen handen suldy hem eyschen.
 en brenge ick hem v niet weder ende hem voor uwe oogen niet en stelle so wil ick mijn leuen lanck de schult draghen.
 want waert dat wy niet en hadden ghebeyt so waren wy alreede wel tweemael weder ghecomen.
 doen sprac israel haer vader tot hen.
 moetet dan emmers also zijn so doetet ende neemt van des lants beste vruchten in uwe sacken ende brengt den man gheschencken henen af een luttel balsem ende huenich ende cruyt ende mirre ende dayen ende amandelen.
 neemt oock ander gelt met v ende dat gelt dat v bouen in uwe sacken weder gheworden is brengt dat oock weder met v misschien is daer in gedoolt.
 daer toe neemt uwen broeder maect v op ende coemt weder tot den man.
 maer de almachtige godt geue v weder bermherticheyt voor den man dat hy v late uwen anderen broeder ende beniamin.
 maer ick moet zijn ghelijck een die zijnder kinderen berooft is.
 doen namen sy dese geschencken ende dat gelt dubbel met hen ende beniamin maecten hen op ende trocken in egypten ende traden voor ioseph.
 doen sachse ioseph met beniamin ende sprack tot zijnen huyshouder.
 brengt dese mannen int huys ende slaet ende bereydt want sy sullen te noene met my eten.
 ende de man dedet so hem ioseph geseyt had ende bracht de mannen in iosephs huys.
 maer sy vreesden om dat sy in iosephs huys gebracht werden ende spraecken.
 wy zijn hier inghebracht om des gelts wil dat wy in onse sacken te vooren weder vonden hebben dat hijt op ons brenghe ende velle een oordeel ouer ons op dat hy ons neme tot eyghen knechten met onse ezelen.
 daerom traden sy tot iosephs huyshouder ende spraken met hem voor de duere des huys ende seyden.
 mijn heer wy zijn hier voortijts afgetrocken om spijse te coopen ende als wy inde herberge quamen ende onse sacken op deden siet doen was een yeghelijcx gelt bouen in zijnen sack met vollen ghewichte daerom hebben wijt weder met ons ghebracht hebben oock ander ghelt met ons afgebracht om spijse te coopen maer wy en weten niet wi ons onse ghelt in onsen sacken ghesteecken heeft.
 maer hy sprack.
 weest goets moets vreest v niet uwe god ende ws vaders godt heeft v eenen schat in uwe sacken ghegheuen uwe ghelt is my gheworden.
 ende hy bracht symeon daer tot hen wt ende brachtse in iosephs huys ende gafse water dat sy haer voeten wiesschen ende gaf haren ezelen voeder.
 maer sy bereyden dat gheschenck toe tot dat ioseph quam opten middach.
 want sy hadden ghehoort dat sy aldaer dat broot eten souden.
 als nv ioseph ten huyse inginck brachten sy hem thuys dat geschenck in haren handen ende vielen voor hem neder ter aerden.
 maer hy groettese vriendelijc ende sprac.
 gatet uwen vader den ouden wel van dien ghy my seyt.
 leeft hy noch.
 sy antwoorden.
 het gaet onsen vader uwen knecht wel ende leeft noch ende neychden hen ende vielen voor hem neder.
 ende hy hief zijn oogen op ende sach zijnen broeder beniamin zijnder moeder soon ende sprack.
 is dat uwe ioncste broeder daer ghy my af seyt.
 ende sprack voorder.
 godt sy v ghenadich mijn soon.
 ende ioseph haeste hem want zijn herte ontstack hem tegen zijnen broeder ende socht waer hy weenen soude ende ginck in zijn camer ende weende aldaer.
 ende als hy zijn aensicht gewasschen hadde ghinck hy wt ende onthielt hem vast ende seyde.
 legt broot op.
 ende men droech hem bysonder op ende den anderen oock bysonder ende de egyptenaren die met hem aten oock bysonder.
 want de egyptenaren en doruen geen broot eten met den hebreeuschen.
 want het is een grouwel voor hen.
 ende men settese teghen hem ouer den yerstgheboren nae zijn yerste gheboorte ende den ioncsten nae zijnder iuecht.
 des verwonderden sy hen onder malcanderen.
 ende men droech hen eten voor van zijnder tafelen.
 maer beniamin wert vijfmael meer dan den anderen.
 ende sy droncken ende werden droncken met hem.
 ende ioseph beual zijnen huyshouder ende sprack.
 vult de mannen haer sacken met spijse so veel als sy voeren moeghen ende legt eenen yeghelijcken zijn ghelt bouen in zijnen sack.
 ende mijnen silueren beker legt bouen in des ioncsten sack met den ghelde voor dat coren.
 die dede so hem ioseph gheseyt had.
 des morghens alst licht wert lieten sy de mannen trecken met haren ezelen.
 maer als sy ter stadt wt waren ende niet verre gecomen sprack ioseph tot zijnen huyshouder.
 op ende iaecht de mannen na ende als ghijse aengrijpt soo segt tot hen.
 waerom hebdy goet met quade gheloont.
 ist niet dat daer mijn heere wt drinckt ende daer hy mede propheteert.
 ghy hebt qualijck ghedaen.
 ende als hyse greep sprack hy met hen sulcke woorden.
 sy antwoorden hem.
 waerom spreect mijn heere sulcke woorden.
 het sy verre van uwen knechten alsulcken dinck te doene.
 siet dat ghelt dat wy vonden bouen in onse sacken hebben wy weder bracht tot v wt den lande canaan.
 ende hoe souden wy dan wt des heeren huys ghestolen hebben siluer oft gout.
 byden welcken hy beuonden wort onder uwe knechten die sy des doots.
 daer toe willen wy oock mijns heeren knechten zijn.
 hy sprack.
 ia het sy soo ghy gheseyt hebt.
 byden welcken hy beuonden wert die sy mijn knecht maer ghi sult vry zijn.
 ende sy haesten hen ende een yeghelijck leyde zijnen sack af opter aerden ende een yeghelijck dede zijnen sack op.
 ende hy socht ende begoste vanden grootsten aen totten ioncsten toe doen vantmen den beker in beniamins sack.
 doen schuerden sy haer cleederen ende loeden een yeghelijck zijnen ezel ende trocken weder in de stadt.
 ende iuda ginck met zijnen broederen in iosephs huys want hy was noch aldaer ende sy vielen voor hem neder opter aerden.
 maer ioseph sprack tot hen.
 hoe hebt ghy dat derren doen.
 en weet ghy niet dattet een alsulcke man als ick ben gheraden conde.
 iuda sprack.
 wat sullen wy segghen mijnen heere oft hoe sullen wy spreken.
 ende wat connen wy ons rechtuaerdich maken.
 godt heeft de misdaet uwer knechten geuonden.
 siet daer wy ende de gene byden welcken den beker gheuonden is zijn mijns heeren knechten maer hy sprack.
 dat sy verre van my sulcx te doen.
 de man byden welcken den beker beuonden is sal mijn knecht zijn.
 maer trect ghy op met vreden tot uwen vader.
 doen tradt iuda tot hem ende sprack.
 mijn heere laet uwen knecht een woort spreecken voor uwen ooren mijn heere ende uwe gramschap en vergrimme niet ouer uwen knecht want ghy zijt ghelijc pharao.
 mijn heere vraechde sinen knechten ende sprack.
 hebdy oock eenen vader oft broeder.
 doen antwoorden wy.
 wy hebben eenen vader die is out ende eenen ionghen knecht in zijn outheyt gheboren ende zijn broeder is doot ende hy is alleen ouerbleuen van zijnder moeder ende zijn vader heeft hem lief.
 doen spraeckt ghy tot uwen knechten.
 brenghet hem hier af tot my ick wil hem ghenade bewijsen.
 ende wy antwoorden mijnen heere.
 de iongen en can van zijnen vader niet ghecomen.
 quaem hy van hem so soude hy steruen.
 doen spraect ghi tot uwen knechten ist dat uwe ioncste broeder niet mede hier en coemt so en suldy mijn aensicht niet meer sien.
 doen trocken wy henen op tot uwen knecht mijnen vader ende wy seyden hem mijns heeren reden.
 doen sprack onse vader.
 trect weder henen ende coopt ons een weynich spijsen.
 maer wy spraken.
 wy en conden niet af ghetrecken ten sy dat onse ioncste broeder met ons sy soo willen wy henen af trecken.
 want wy en connen des mans aensicht niet gesien ten sy dat onse ioncste broeder met ons si.
 doen sprack v knecht mijn vader tot ons.
 ghy weet dat mijn wijf my twee sonen gebaert heeft.
 die een ghinc henen wt van my ende men seyt.
 hy is verschuert ende en hebbe hem niet ghesien tot noch toe.
 suldy desen oock van my nemen ende hem een ongeual ouer coemt soo suldy mijn grijs hayr met iammer nederwaerts inden kuyle voeren.
 ende oft ick nv te huys quame tot uwen knecht mijn vader ende de ionghen en waer niet met ons de wijle zijn siel aen deses siel hanghet so salt gheschien als hy siet dat de iongen daer niet en is dat hy sterft.
 soo souden wy uwe knechten dat grijs hayr ws knechts ons vaders met droeffenisse des herten inden kuyle brengen.
 want ick v knecht ben borghe geworden voor den iongen teghen mijnen vader ende sprack.
 en brenge ick hem v niet weder soo wil ick mijn leuen lanck de schult draghen.
 daerom laet uwen knecht hier blijuen in des ionghens stede tot eenen knecht mijns heeren ende den ionghen met zijnen broederen henen op trecken.
 want hoe sal ick henen op trecken tot mijnen vader als de ionghen niet met my en is.
 ick sal den iammer sien moeten die mijnen vader ontmoeten sal.
 doen en conde hem ioseph niet langer onthouden voor alle die om hem stonden ende hy riep.
 laet alleman van my henen wt gaen.
 ende gheen mensche en stont by hem doen hem ioseph van zijne broederen liet kennen.
 ende hy weende luyde dat het de egyptenaren ende pharaos gesin hoorden ende sprac tot zijne broederen.
 ick ben ioseph leeft mijn vader noch.
 ende zijn broederen en conden hem niet gheantwoorden soo verschricten sy voor zijn aensicht.
 maer hy sprack tot zijne broederen.
 tredet hier tot my.
 ende sy traden henen toe.
 ende hy sprack.
 ick ben ioseph uwe broeder dien ghy in egypten vercocht hebt ende nv en becommert v niet ende en denct niet dat ick daerom toornich sy dat ghy my herwaerts vercocht hebt.
 want om ws leuens wille heeft my god hier gesonden.
 want dit zijn twee iaren dat het dier int lant is.
 ende tzijn noch vijf iaren datter gheen ploeghen noch oogsten zijn en sal.
 maer godt heeft my voor v hier gesonden dat hy v ouer blijuen late op aerden ende uwe leuen behouden door een groote verlossinghe.
 ende nv ghy en hebt my niet herwaerts gesonden.
 maer godt die heuet my pharao tot eenen vader ghestelt ende tot eenen heere ouer alle zijn huys ende eenen vorst in alle egypten landt.
 haestet v nv ende trect henen op tot mijnen vader ende segt hem.
 dat laet v ioseph v soon seggen.
 godt heeft my tot eenen heere in geheel egypten ghesedt coemt af tot my en toeft niet langhe ghy sult in dat landt gosen woonen ende nae by my zijn ghy ende v kinderen ende uwer kinder kinderen uwe cleyn ende groot vee ende alle wat ghy hebt.
 ic wil v aldaer besorgen want het zijn noch vijf iaren der dieren tijt op dat ghy niet en verderft met v huys ende al dat ghy hebt.
 siet uwe oogen sien ende de oogen mijns broeders beniamin dat ick mondelijck met v spreke vercondicht mijnen vader alle mijn heerlicheyt in egypten ende alle wat ghy gesien hebt.
 haest v ende coemt neder met mijnen vader herwaerts.
 ende hy viel zijnen broeder beniamin om den hals ende weende.
 ende beniamin weende oock aen zijnen halse ende custe alle zijn broeders ende weende ouer hen.
 daer nae spraken zijne broederen met hem.
 ende als dat geruchte quam in pharaos huys dat iosephs broederen gecomen waren behaechdet pharao wel ende allen zijnen knechten.
 ende pharao sprack tot ioseph.
 segt uwen broederen.
 doet hem also ladet uwe dieren reyst henen ende als ghy coemt int lant canaan so neemt uwen vader ende v ghesin ende coemt tot my ick wil v goeden geuen in egypten lant dat ghy eten sult dat merch int lant.
 ende gebodet hen.
 doet hem also neemt tot v wt egypten lant wagenen tot uwen kinderen ende wijuen ende voeret uwen vader ende coemt ende en siet uwen huysraet niet aen want de goeden des gheheelen landts egypten sullen uwe zijn.
 de kinderen israels deden also.
 ende ioseph gaf hen waghenen na pharaos beuel ende teeringhe op den wege ende gaf hen allen eenen yegelijcken een viercleet.
 maer beniamin gaf hy drie hondert siluerlingen ende vijf viercleederen.
 maer zijnen vader sandt hy daer by thien ezelen met goede wt egypten gheladen ende thien ezelinnen met coren ende broodt ende spijse zijnen vader opten wech.
 also verliet hy zijne broederen ende sy toghen henen ende sprack tot hen.
 en kijft niet opten wech.
 also togen sy henen op van egypten ende quamen int lant canaan tot haren vader iacob ende vercondichden hem ende seyden.
 ioseph leeft noch ende is een heere in geheel egypten lant.
 maer zijn hert dachte gheheelijck veel anders want hy en gheloofde hen niet.
 doen seyden si hem alle iosephs woorden die hy tot hen gheseyt hadde.
 ende als hy sach de waghenen die hem ioseph ghesonden hadde om hem te voeren wert de geest iacobs haers vaders leuendich ende sprac.
 ick heb genoech dat mijnen soon ioseph noch leeft ick wil henen ende hem sien eer ick sterue.
 israel tooch henen met al dat hi hadde ende als hy te bersaba quam offerde hy offer den gode zijns vaders isaac.
 ende godt sprack tot hem des nachts in een gesichte.
 iacob iacob.
 hy sprack.
 hier ben ic.
 ende hy sprack.
 ick ben godt de god ws vaders en vreest v niet in egipten henen af te trecken want aldaer wil ic v tot eenen grooten volcke maken.
 ick wil met v henen af in egipten trecken ende wil v ooc weder hier op leyden.
 ende ioseph sal zijn handen op uwe ooghen legghen.
 doen maecte hem iacob op van berseba ende de kinderen israels voerden iacob haren vader met haren kinderen ende wijuen op de wagenen die pharao ghesonden had om hem te voeren.
 ende namen haer vee ende haue die sy in dat lant canaan verworuen hadden ende quamen also in egipten.
 iacob ende alle zijn saet met hem zijn kinderen ende zijnder kinder kinderen met hem zijn dochteren ende zijnder kinder dochteren ende alle zijn saet die bracht hy met hem in egipten.
 dit zijn de namen der kinderen israels die in egipten quamen.
 iacob ende zijne sonen.
 de eerstegeboren iacobs soon ruben.
 rubens kinderen.
 hanoch pallu hetzron ende charmi.
 simeons kinderen.
 iemuel iamin ohad iachin soar ende saul de sone vanden cananeeschen wijue.
 leui kinderen.
 gerson cahath ende merari.
 iuda kinderen.
 ger onam sela perez ende serah.
 maer ger ende onam waren ghestoruen int lant canaan.
 ende perez kinderen.
 hetzron ende hamul.
 isaschar kinderen.
 thola phua iob ende semrom.
 sebulons kinderen.
 sered elon iahleel.
 dat zijn leas kinderen die sy iacob baerde in mesopotamia met zijnder dochter dina.
 die maken alle te samen met sonen ende dochteren dryendertich sielen.
 gad kinderen.
 siphion haggi suni ezbon eri arodi ende areli.
 asser kinderen.
 iemna iesua iesui bria ende serah haer suster.
 ende bria kinderen.
 heber ende malchiel.
 dat zijn silpa kinderen die laban gaf lea zijnder dochteren ende baerde iacob dese sesthien sielen.
 rahels kinderen iacobs wijuen.
 ioseph ende beniamin.
 ende ioseph werden gheboren in egipten lant manasse ende ephraim die hem baerde asnath de dochter potiphera des priesters tot on.
 beniamins kinderen.
 bela becher asbel gera naama ehi ros mupim hupim ende ared.
 dat zijn rahels kinderen die iacob gheboren zijn alle te samen veerthien sielen.
 dans kinderen.
 husim.
 de kinderen naphthali.
 iahzeel guni iezer ende sillem.
 dat zijn bilhas kinderen die laban zijnder dochteren rahel gaf ende baerde iacob dese seuen sielen.
 alle sielen die met iacob in egipten quamen die van zijnen lendenen ghecomen waren wtghenomen die wijuen zijnder kinderen zijn alle te samen sesentsestich sielen.
 ende iosephs kinderen die in egipten gheboren zijn waren twee sielen.
 alsoo dat alle sielen des huys iacobs die in egipten quamen waren tseuentich.
 ende hy sant iuda voor hem henen tot ioseph dat hy hem aenwese tot gosen ende quamen in dat lant gosen.
 doen spande ioseph zijnen wagen aen ende trock henen op zijnen vader israel te gemoet nae gosen.
 ende doen hy hem sach viel hy om zijnen hals ende weende langhe aen zijnen hals.
 doen sprac israel tot ioseph.
 ic wil nv geerne steruen nae dien ick v aengesicht gesien hebbe dat ghy noch leeft.
 ioseph sprack tot zijne broeders ende zijns vaders huyse.
 ic wil op trecken ende pharao bootschappen ende hem segghen.
 mijn broederen ende mijns vaders huys is tot my gecomen wt den lande canaan ende tzijn vee herders want tzijn lieden die met vee omgaen.
 haer cleyn ende groot vee ende al wat sy hebben hebben si mede ghebracht.
 wanneer v nv pharao sal roepen ende seggen wat is uwe neringe.
 so suldy seggen.
 v knechten zijn lieden die met vee omgaen van onser ioncheyt aen tot nv toe beyde wy ende onse vader op dat ghy woonen muecht int lant gosen want wat veeherders zijn dat is den egiptenaren eenen grouwel.
 doen quam ioseph ende bootschaptet pharao ende seyde.
 mijn vader ende mijn broeders haer cleyn ende groot vee ende al wat sy hebben zijn ghecomen wt den lande canaan ende siet sy zijn int lant gosen.
 ende hy nam vijue van zijne ioncste broeders ende steldese voor pharao.
 doen sprac pharao tot zijne broeders.
 wat is v neringhe.
 sy antwoorden.
 v knechten zijn veeherders wy ende onse vader.
 ende voort spraken sy tot pharao.
 wy zijn ghecomen om by v te woonen int lant want uwe knechten en hebben geen weyde voor haer vee soo hert druct den dieren tijt dat lant canaan so laet doch nv uwe knechten int lant gosen woonen.
 pharao sprac tot ioseph.
 het is v vader ende tzijn uwe broeders die zijn tot v gecomen dat lant egipten staet v open laetse aenden besten cant des lants woonen laetse int lant gosen woonen.
 ende weet ghy datter lieden onder hen zijn die daer toe duegen soo setse ouer mijn vee.
 ioseph bracht ooc zijnen vader iacob binnen ende stelde hem voor pharao ende iacob segende pharao.
 ende pharao vraechde iacob.
 hoe out sydy.
 iacob sprac tot pharao.
 den tijt mijns wandelens oft mijnder pelgrimagien is hondert ende dertich iaer weynich ende boos is den tijt mijns leuens ende en reyct niet aenden tijt mijnder vaderen in hare pelgrimagie.
 ende iacob segende pharao ende ghinc van hem wt.
 ende ioseph bestelde zijnen vader ende zijne broederen wooningen ende gaf hem een goedt in egipten lant aenden besten cant des lants te weten int lant raemses soo pharao geboden hadde ende hy besorchde zijnen vader ende zijne broederen ende alle zijns vaders huys eenen yegelijcken daer na als hy kinderen hadde.
 maer daer en was geen broot in allen landen wandt den dieren tijt was seer swaer dat dat lant egipten ende canaan versmachte van den dieren tijt.
 ende ioseph bracht al dat gelt te samen dat in egipten ende canaan gheuonden wert voor dat coren dat sy cochten ende hy bracht alle dat ghelt in thuys pharaons.
 doe nv gelt gebrack inden lande egipten ende canaan quamen alle egiptenaren tot ioseph ende seyden.
 besorcht ons broot waerom laet ghy ons voor v steruen om dat wy sonder ghelt zijn.
 ioseph sprac.
 brengt v vee hier soo sal ick v voor dat vee wat gheuen dewijle ghy sonder gelt zijt.
 doe brachten sy ioseph haer vee ende hy gaf hen broot voor haer peerden schapen runderen ende ezelen.
 also voedde hyse met broodt dat iaer voor alle haer vee.
 als dat iaer om was quamen sy tot hem ten naesten iaer ende spraken tot hem.
 wy en willen onsen heere niet verbergen dat niet alleen dat gelt mer ooc alle dat vee wech is tot onsen heere ende daer en is niet meer ouer voor onsen heere dan alleen ons lijf ende ons velt waerom laet ghy ons voor v steruen ende onse veldt.
 coopt ons ende onse lant om tbroot dat wy ende ons lant lijfeyghen zijn den pharao gheeft ons saet dat wy leuen ende niet en steruen ende dat dat veldt niet en verwoeste.
 also cochte ioseph den pharao dat geheel egypten.
 want de egiptenaren vercochten een yegelijc zijnen acker want den dieren tijt was te sterc ouer hen.
 ende alsoo wert dat lant pharaoni eyghen ende deylde dat volck wt in de steden vanden eenen cant van egipten tot aenden anderen wtgenomen der priesteren velt dat en cocht hy niet in want het was van pharao voor den priesteren gheordineert dat sy hen generen souden vanden genoemden dat hy hen ghegheuen had daerom en dorsten sy haer velt niet vercoopen.
 doen sprac ioseph totten volcke.
 siet ick hebbe heden ghecocht v ende v velt den pharao.
 siet daer hebdy saet ende besaeyt dat velt ende vanden coren suldy pharao den vijfsten gheuen.
 vier deelen sullen uwe zijn te besaeyen dat velt tot uwer spijsen ende voor uwe huys ende kinderen.
 sy spraken.
 laet ons slechts leuen ende ghenade voor v onsen heere vinden wy willen geerne pharaos lijfeyghen zijn.
 alsoo maecte ioseph hen een wet tot op desen dach ouer der egiptenaren veldt den vijfsten pharao te gheuen.
 wtghenomen der priesteren veldt dat en werdt pharaoni niet eyghen.
 aldus woonde israel in egipten int lant gosen ende haddent in ende wiessen ende vermeerderden hen seer.
 ende iacob leefde seuenthien iaer in egipten landt dat alle zijn ouderdom wert hondert ende seuenenveertich iaer.
 doe nv den tijt naecte dat israel steruen soude riep hy zijnen soon ioseph ende sprack tot hem.
 heb ick genade voor v geuonden so legget v hant onder mijn huep dat ghy de liefde ende trouwe aen my doet ende en begraeft my niet in egipten maer ick wil liggen by mijnen vaderen ende ghy sult my vueren wt egipten ende in haren begrauenissen begrauen.
 hy sprack.
 ick wil doen so ghy gheseyt hebt.
 maer hy sprack soo sweert my.
 ende hy swoer hem.
 doen neychde hem israel opt bedde ten hoofteynde.
 daer na wert ioseph gheseyt.
 siet v vader is cranck.
 ende hy nam met hem beyde zijne sonen manasse ende ephraim.
 doen wert iacob gheseyt.
 siet v soon ioseph coemt tot v.
 ende israel maeckte hem sterck ende sadt opt bedde ende sprack tot ioseph.
 de almachtighe godt openbaerde my te lus in dat lant canaan ende ghebenedijde my ende sprack tot my.
 siet ick wil v laten wassen ende vermeerderen ende wil v tot eenen hoop volcx maken ende wil dit lant tot eygen gheuen uwen sade na v eewelijck.
 nv sullen v twee sonen manasse ende ephraim die v gheboren zijn in egipten eer ick hier in ghecomen ben tot v mijn zijn ghelijck als ruben ende simeon.
 maer die ghy na hen windt die sullen v zijn ende ghenoemt worden als hare broederen in haer erfdeel.
 ende als ic wt mesopotamia quam sterf my rahel int lant canaan opten wech doent noch een velt weechs was tot ephrath toe.
 ende ick begroefse aldaer aenden wech na ephrath die nv bethlehem heet.
 ende israel sach iosephs sonen ende sprac.
 wie zijn die.
 ioseph antwoorde zijnen vader.
 het zijn mijne sonen die my godt hier ghegheuen heeft.
 hy sprack.
 brengtse hier tot my dat ickse ghebenedije.
 want israels oogen waren doncker gheworden van ouderdom ende en conden niet wel sien.
 ende hy brachtse tot hem.
 ende hy custese ende namse inden arm ende sprack tot ioseph.
 siet ick heb v aenghesicht ghesien dat ic niet ghedacht en hadde ende siet god heeft my oock v saet laten sien.
 ende ioseph namse van zijnen schoot ende neychde hem ter aerden teghen zijn aensicht.
 doen namse ioseph beyde ephraim in zijn rechte hant teghen israels slincke hant.
 ende manasse in zijn slincke hant teghen israels rechter hant ende brachtse tot hem.
 maer israel streckte zijn rechte hant wt ende leydese op ephraim des ioncsten hooft.
 ende zijne slincke op manasses hooft ende dede wetende alsoo met zijnen handen want manasses was de eerstegheboren.
 ende hy ghebenedijde ioseph ende sprac.
 godt voor den welcken dat mijne vaderen abraham ende isaac gewandelt hebben godt die my mijn leuen lanck gheuoedet heeft tot op desen dach.
 de enghel die my verlost heeft van allen quade die ghebenedije dese ionghers dat sy na mijnen ende na mijnder vaderen abraham ende isaac namen ghenaemt worden dat sy wassen ende veel worden op aerden.
 maer doen ioseph sach dat zijn vader die rechte hant op ephraims hooft leyde beuielt hem qualijcken ende vatte zijns vaders hant dat hyse van ephraims hooft op manasses hooft keerde ende sprack tot hem.
 so niet mijn vader dese is die eerstegheboren legt uwe rechte hant op zijn hooft.
 maer zijn vader weygherde hem dat ende sprack.
 ick wetet wel mijn sone ick wetet wel.
 dese sal oock een volck worden ende sal groot zijn.
 maer zijn ioncste broeder sal grooter worden dan hy ende zijn saet sal een groot volck worden.
 also ghebenedijde hyse in dien daghe ende sprac.
 wie in israel yemanden seghenen wil die segghe.
 godt sette v gelijck ephraim ende manasse ende settede ephraim voor manasse.
 ende israel sprack tot ioseph.
 siet ick sterue ende godt sal met v zijn ende sal v weder brenghen in dat landt uwer vaderen.
 ick heb v een stuck lants gegeuen buyten uwen broederen dat ic met mijnen sweerde ende boge wt de hant der amoriten ghenomen heb.
 ende iacob riep zijn sonen ende sprac.
 vergadert v op dat ick v vercondighe wat v ghebueren sal in toecomenden tijden.
 coemt te hoop ende hoort toe ghy kinderen iacobs ende hoort uwen vader israel.
 ruben mijn eerste soon ghy zijt mijn cracht ende mijn eerste macht de ouerste in offere ende de ouerste int rijcke.
 hy voer lichtuaerdich henen ghelijc water.
 ghy en sult de ouerste niet zijn want ghy hebt op ws vaders legher geclommen aldaer hebdy mijne bedde ontsuyuert met dien opclimmen.
 de ghebroeders simeon ende leui haer sweerden zijn moordelijcke wapenen mijn siele en come niet in haren raet ende mijn eere en sy niet in haerder kercke.
 want in haren toorne hebben sy den man verworcht ende in haren moetwille hebben sy den osch verdoruen.
 veruloect sy haren toorne dat hy soo strenge is ende hare grimmicheyt dat si so hertneckich is.
 ick wilse verdeylen in iacob ende verstroyen in israel.
 iuda ghy sijtet v broederen sullen v louen v handt sal uwen vianden opten hals zijn.
 voor v sullen hen buygen ws vaders kinderen.
 iuda is eenen ionghen leew.
 ghy zijt hooch ghecomen mijn soon door groote verwinninghe.
 hy heeft neder gheknielt ende hem gelegert als eenen leew ende gelijck een leeuwinne.
 wie wil hem tegen hem verheffen.
 den scepter en sal van iuda niet genomen worden noch een meester van zijnen voeten tot dat de helt come ende den seluen sullen den volcken aenhanghen.
 hy sal zijn vuelen aenden wijnstock binden ende zijnder ezelinnen soon aenden edelen ranck.
 hy sal zijn cleet in wijn wasschen ende zijnen mantel in wijnbesien bloet.
 sijn oogen zijn rootachtiger dan wijn ende zijn tanden witter dan melck.
 sebulon sal aen de hauen der see woonen ende aen de aenvaert der schepen ende reycken tot sidon.
 isaschar sal eenen beenen ezel zijn ende liggen tusschen de palen.
 ende hy sach de ruste dat sy goet is ende dat lant dattet lustich is.
 maer hy heeft zijne schouderen geneycht om te dragen ende is dienstachtich gheworden onder tribuyt.
 dan sal rechter zijn in zijnen volcke als een ander gheslachte in israel.
 dan sal een slanghe worden opten wege ende een ader op den pade ende dat peert inde verssenen bijten dat zijn ruyter te rugghe valle.
 heere ick wacht op uwe salicheyt.
 gad gerust sal dat heyr vueren ende wederom vueren.
 van asser coemt zijn vetbroot ende hy sal den coninghen te wille doen.
 naphthali is een snel hert ende geeft schoone redenen.
 ioseph sal wassen hy sal wassen als aen een fonteynader.
 de dochteren treden henen inden regimente.
 ende hoe wel hem de schutters vertoornen ende teghen hem oorloghen ende hem veruolghen so blijft doch zijnen boge vast ende de armen zijnder handen sterck door de handen des machtigen in iacob.
 wt hem zijn ghecomen herders ende steenen in israel.
 van ws vaders god is v geholpen ende vanden almachtigen sydy gebenedijt met gebenedijngen bouen vanden hemel af met gebenedijnge vander diepte die hier onder leyt met gebenedijnge aen borsten ende buycke.
 de gebenedijngen ws vaders gaen stercker dan de gebenedijnghe mijnre voorouderen.
 na wensch der hooghen inder werelt.
 ende sullen comen op dat hooft iosephs ende op den schele des nasirs onder zijne broeders.
 beniamin is een verschuerende wolf.
 des morghens sal hy roof eten maer des auonts sal hy den roof wtdeylen.
 dat zijn de twelf stammen israels alle ende dat ist dat haer vader met hen gesproken heeft als hyse ghebenedijde een yeghelijck met eender sonderlinger ghebenedijnghe.
 ende hy geboot hen ende sprack tot hen.
 ick worde vergadert tot mijnen volcke.
 begraeft my by mijnen vaderen in de speloncke opten acker ephron des hethiters in de dubbele speloncke die teghen mamre leyt int lant canaan die abraham cochte metten acker van ephron den hethiter tot een erf begrauenisse.
 aldaer hebben sy abraham begrauen ende sara zijn wijf.
 aldaer hebben sy oock isaac begrauen ende rebeca zijn wijf.
 aldaer hebbe ick oock lea begrauen inden acker ende inder speloncken die vanden kinderen heth gecocht is.
 ende als iacob voleynt hadde de geboden aen zijne kinderen dede hy zijn voeten te samen opt bedde ende verscheyde ende wert vergadert tot zijnen volcke.
 doen viel ioseph op zijns vaders aensicht ende weende ouer hem ende custe hem.
 ende ioseph beual zijnen knechten den medecijnmeesters dat sy zijnen vader saluen souden.
 ende de medecijnmeesters salfden israel tot dat veertich dagen om waren want so lange dueren de salfdaghen.
 ende die van egipten beweenden hem tseuentich daghen.
 doen nv de roudagen wt waren sprack ioseph met pharaos gesin ende seyde.
 hebbe ick genade voor v vonden soo spreect met pharao ende segt.
 mijn vader heeft eenen eedt van my ghenomen ende gheseyt.
 siet ick sterue begraeft my in mijnen graue dat ick my int landt canaan ghegrauen hebbe.
 soo wil ick nv henen trecken ende begrauen mijnen vader ende weder comen.
 pharao sprac.
 trect opwaerts ende begraeft uwen vader alsoo ghy hem ghesworen hebt.
 aldus tooch ioseph opwaerts om zijnen vader te begrauen.
 ende alle pharaos knechten de outste zijns huys ende alle de outste des lants egipten toghen met hem.
 daertoe dat gheheele gesin iosephs ende zijn broederen ende zijns vaders gesin.
 alleen hare kinderen schapen ende ossen lieten sy in dat landt gosen.
 ende daer toghen oock met hem opwaerts waghenen ende ruyteren ende het was een seer groot heyr.
 doe sy nv in dat vlec atad quamen dat op gene syde der iordanen leyt.
 daer hielden sy een seer groote ende bitter claghe ende hy droech ouer zijnen vader row seuen daghen.
 ende als de lieden int lant de cananiten sagen dat rou dragen in dat vlecke atad seyden sy.
 de egiptenaers houden daer groote clage.
 daer af heetmen de plaetse der egiptenaren claghe welcke leyt op ghene syde der iordanen.
 ende zijne kinderen deden so hy hen beuolen hadde ende vuerden hem int lant canaan ende begroeuen hem in de dubbele speloncke des ackers die abraham gecocht hadde met den acker tot eender erf begrauenissen van ephron den hethiter tegen mamre.
 als sy hem nv begrauen hadden tooch ioseph weder in egipten met zijnen broederen ende met allen die met hem opwaerts ghetrocken waren om zijnen vader te begrauen.
 maer de broederen iosephs vreesden hen als haer vader gestoruen was ende spraken.
 ioseph mocht op ons gram zijn ende betalen alle boosheyt die wy aen hem gedaen hebben.
 daerom lieten sy hem segghen.
 vwe vader beual voor zijn doot ende sprack.
 aldus suldy ioseph seggen.
 lieue vergeeft uwen broederen de misdaet ende haer sonde dat sy so qualijcken aen v ghedaen hebben.
 vergeeft doch nv dese misdaet ons den dienaren des godts ws vaders.
 maer ioseph weende doen sy sulcx met hem spraken.
 ende zijne broederen ghingen henen ende vielen voor hem neder ende spraken.
 siet wy zijn uwe knechten.
 ioseph sprack tot hen.
 en vreest v niet want ick ben onder godt.
 ghy dachtet quaet met my te maken maer godt dachtet goet te maecken dat hy dede ghelijct nv aenden daghe is om veel volcx te behouden.
 daeromme en vreest v nv niet ick wil v besorgen ende v kinderen.
 ende hy troostese ende sprack vriendelijck met hen.
 aldus woonde ioseph in egipten met zijns vaders huys ende leefde hondert ende thien iaer.
 ende sach ephraims kinderen tot int derde lit.
 des seluen ghelijck de kinderen machir.
 manasses sonen voedden ooc kinderen op iosephs schoot.
 ende ioseph sprac tot zijnen broederen.
 ick sterue ende godt sal v besoecken ende wt desen lande vueren in dat lant dat hy abraham isaac ende iacob ghesworen heeft.
 daerom nam hy eenen eedt vanden kinderen israels ende sprack.
 als v godt besoecken sal so vuert mijn ghebeente met v van hier.
 also sterf ioseph als hy was hondert ende thien iaer out ende sy salfden hem ende sy leyden hem in een kiste in egipten.
 