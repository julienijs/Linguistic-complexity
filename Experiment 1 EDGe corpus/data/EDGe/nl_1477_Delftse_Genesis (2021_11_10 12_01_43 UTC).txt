inden beghin sciep god hemel ende aerde.
 mer die aerde was onnut ende ydel.
 ende donckerheden waren op die aensichten des afgronts.
 ende goods gheest was ghedraghen bouen den wateren.
 ende god seide dat licht moet werden.
 ende dat licht wort ghemaect ende god sach dat licht dattet goet wesen zoude.
 ende hi sceide dat licht van die donckerheden.
 ende hi noemde tlicht den dach.
 ende die donckerheden die nacht.
 ende het wort ghemaect tsauonts ende tsmoghens enen dach echter zeide god.
 het worde een firmametn int midden der wateren.
 ende hi sceide die wateren vanden wateren.
 ende god maecte dat firmament ende hi sceide die wateren onder dat firmament van dien die waren bouen dat firmament.
 ende het ghesciede also.
 ende dit firmament hiete hi den hemel.
 ende het wort ghemaect tsauonts ende smorghens die ander dach echter seide god.
 die wateren die onder die hemel sijn worden vergadert in een stat.
 ende die droecheit openbare.
 ende het ghesciede also.
 ende die droecheit hiete god aerde.
 ende die vergaderinghe vanden wateren hiete hi zee.
 ende god sach dattet goet wesen soude.
 ende hi sprac.
 der aerden groeie groeiende cruyt ende dat zaet maect.
 ende hout dat appel draghet dat vrucht maket elc na sijnre manieren.
 wiens zaet sij inhem seluen bouen der aerden.
 ende het ghesciede also.
 ende die aerde brochte wt groeiende cruit ende dat zaet droech na sijnre manieren.
 ende dat alrehande zaet hadde na sijn ghedaente ende god sach dattet goet wesen soude ende het wort ghemaect tsauonts ende tsmorghens die derde dach ende god seide.
 het worde licht inden firmament des hemels.
 ende si deylen den nacht ende den dach.
 ende si sijn in teeken ende in tijden daghen ende iaren.
 ende dat si lichten inden firmament des hemels.
 ende sij verlichten die aerde ende het ghesciede also.
 ende god maecte twee grote licten.
 dat meeste licht om dattet bouen den dach wesen soude.
 ende dat minste om dattet bouen den nacht wesen soude.
 ende die sterren.
 ende hi settese inden firmament des hemels.
 dat si lichten souden bouen der aerden.
 ende dat si wesen souden bouen den daghe ende bouen den nancht.
 ende dat si deylen souden dat licht ende die donckerheden.
 ende god sach dattet goet wesen soude.
 ende het wort ghemaect tsauonts ende tsmorghens die vierde dach oec seide god.
 die wateren brenghen voert crupende dieren met leuender zielen.
 ende gheuoghelte bouen der aerden.
 onder dat firmament des hemels.
 ende god sciep die grote walvissche.
 ende alle leuende zielen ende beroerlic.
 die die wateren voertghebrocht hadde in haerre ghedaente.
 ende alle ghevoghlte in sijre manieren.
 ende god sach dattet goet wesen soude.
 ende hij ghebenedide hem ende zeide.
 wast ende wort ghemenichuoudicht ende veruollet die wateren des zees.
 ende die voghelen worden ghemenichuoudicht bouen der aerden.
 ende het wort ghemaect tsauonts ende smorghens den vijfsten dach.
 echter seide god.
 die aerde brenghe voirt leuende zielen in sijnre manieren.
 vee ende crupende diereen.
 ende beesten der aerden nae haere ghedaenten.
 ende het gheschiede alsoe.
 ende god maecte die beesten der aerden na haire ghedaenten.
 ende dat vee ende alle crupende dieren in sijnre manieren.
 ende god sach dattet goet wesen soude.
 ende hi seide.
 maken wij den mensche ten beelde ende onse ghelikenisse.
 ende hi sij bouen den visschen der zee.
 ende die gheuoghelte des hemels ende bouen alle beesten der aerden.
 ende bouen elc crupende dat beruert wort inder aerden.
 ende god sciep den mensche te sijnen beelde ende te sijnre gelikenisse.
 te gods beelde schiep hi den man.
 ende hi schiep hem een wijf.
 ende god ghebenedide hem.
 ende seide.
 wasset ende menichfoudicht ende veruollet die aerde.
 ende doetse tonder.
 ende hebt heerscappie bouen die visschen der zee.
 ende den geuogelte des hemels.
 ende bouen allen dieren die beruert worden bouen der aerden.
 ende god seide.
 siet.
 ic hebbe v ghegheuen alle groeyende cruyt dat zaet brenct der aerden.
 ende alrehande houte dat in hem seluen heeft zaet na sijnre manieren.
 dat sij sullen wesen een spijs.
 v ende allen den dieren vander aerden.
 ende elken voeghel des hemels.
 ende allen die beruert worden inder aerden.
 ende daer leuende ziel in is.
 dat si teten sullen hebben.
 ende het gheschiede also.
 ende god sach alle dat hi gemaect had.
 ende si waren herde guet.
 ende het wort ghemaect tsauons ende smorghens den sesten dach.
 dvs waren volmaect hemel ende aerde.
 ende alle haer verchieringhe.
 ende god voldede opten seuenden dach sijn werck dat hi ghemaect had.
 ende hi ruste opten seuenden dach van alle den wercke dat hi ghemaect had.
 ende god gebenedide den seuenden dach ende heilichden.
 want in dien daghe had hi op ghehouden van allen werck dat hi gheschepen had om dat hijt maken soude.
 dit sijn die geslachten des hemels ende der aerden als si ghescepen waren in dien dage dat god maecte hemel ende aerde.
 ende elke spruyte of scote des ackers eer si rees inder aerden.
 ende eer si groeyde alle dat cruyt des lantschaps want god en regende niet bouen of opter aerden.
 ende nye gheen mensche en was die aerde wercken of winnen soude mer een fonteyn quam opter aerden.
 ende ververschede alle dat bouenste der aerden.
 dus foremeerde die here god.
 den mensche vanden slime der aerden.
 ende hi in blies hem in sijn aensichte den adem des leuens.
 ende die mensche wort ghemaect in leuender zielen.
 ende die here god had vanden beghinne geplant dat paradijs der weeldicheit.
 daer hi den mensche in dede die hi geformeert hadde.
 ende die here god dede comen wt der aerden alle schoen hout te sien.
 ende suet om te eten.
 ende oec dat hout des leuens int midden des paradijs.
 ende dat hout der const guets ende quaets.
 ende een riuier quam vter stat der weeldicheit om dat paradijs te ververschen.
 die van daer ghedeilt waren in vier hoefden.
 der eenre naem is phison ende loept al om tlant van euilath.
 daer wasset gout.
 ende dat gout van dien lande is alte goet.
 ende daer vintmen bedellium.
 ende een steen onix.
 ende der ander riuier naem is gyon.
 dat is die riuier die loopt al om dat lant van ethiopien ende der derder riuieren naem is tygris.
 dese riuier gaet yegens die van assierien.
 mer die vierde is eufrates.
 dus droech die here god den mensche.
 ende deden inden paradise der weeldicheit.
 dat hijt wercken ende wachten soude.
 ende hi gheboet hem ende seide.
 van allen houte vanden paradise eet.
 mer vanden houte des consten guets ende quaets en eet niet.
 want in wat daghe du daer of eten suls.
 soe sulstu den doot steruen.
 echter seide god die here.
 ten is niet guet den mensche alleen te wesen.
 maken wij hem een hulpe hem ghelijc.
 als die here god dus formeert hadde.
 van die aerde alle die beesten der aerden.
 ende all tgheuogelte des hemels.
 so brocht hijse tot adam.
 om dat hi sien soude hoe dat hijse heten soude.
 soe wat naem dat adam gaf der leuender zielen.
 dat is haer name.
 ende adam heete mit haren naem alle die dieren.
 ende alle geuoghelte des hemels.
 ende alle die beesten der aerden.
 mer gheen hulper en wort geuonden adams ghelijc.
 daer om seinde die here god vaec in adam.
 ende doe hi in slaep was.
 so nam hi een van sijnen ribben.
 ende hi veruoldet mit vleysch daer voer.
 ende die here god stichtede die ribbe die hi ghenomen hadde van adam in een wijf.
 ende brochtse tot adam.
 ende adam seide.
 dit been is nv van minen benen.
 ende tvleysch van minen vleysche.
 dese sal heten manhaghet.
 want si is van enen man ghenomen.
 om dese dinc sal een mensche laten sijn vader ende sijn moeder.
 ende sal hem houden an sijnen wiue.
 ende si twe sullen wesen in enen vleysche.
 ende beide waren si naect dat is te weten adam ende sijn wijf.
 ende si en scaemden hem niet.
 mer dat serpent was scalker dan die dieren der aerden alle.
 die die here god ghemaect had.
 ende het seide tot den wiue.
 waer om heuet v god geboden dat gi niet en sout eten van alle dat hout des paradijs.
 dat wijf antwoerden den serpent.
 wij eten vanden vruchten der houten die inden paradise sijn.
 mer god heeft ons gheboden dat wi niet en eten vanden vruchte des houts dat in midden den paradise is.
 ende dat wi niet ghenaken en souden.
 dat wi machschien niet en steruen.
 ende dat serpent seide tot den wiue.
 gi en sult den doot niet steruen.
 want god weet in soe wat daghe gi daer of eten sult.
 so sullen uwe oghen ondaen werden.
 ende gi sult wesen als gode wetende guet ende quaet.
 dus sach dat wijf dat dat hout guet was te eten.
 ende schoen den oghen.
 ende ghenoechlic van ansien.
 ende si nam van sijnre vrucht ende ats.
 ende si gaf haeren man.
 ende hi ats.
 ende haere beider oghen worden ondaen.
 ende doe si bekenden dat si naect waren.
 soe naeyden si te gader blader van vigheboem.
 ende maecten hem ouer decsele.
 ende doe si ghehoirt hadden des heren gods stemme wanderende inden paradise.
 ter lucht na middach.
 soe berchden hem adam ende sijn wijf vandes heren gods aenschijn in midden den houte des paradijs.
 ende die here god riep adam.
 ende seide.
 adam waer biste.
 hi sprac.
 here god ic hoerde dijn stemme inden paradise.
 ende ic ontsach mi om dat ic naect was.
 ende berchde mi die here seide.
 wie heeft di ghewijst dattu naect waers.
 sonder dattu hebste ghegeten vanden houte dair ic di of gheboden hadde dattu dair niet of eten en soudes.
 ende adam seide.
 dat wijf dattu mi gaues tot eenre ghesellinne gaf mi vanden houte.
 ende ic ats.
 ende die here god seide totten wiue wair om deetstu dat.
 si antwoirde.
 dat serpent bedroech mi.
 ende ic ats ende die here seide tot den serpent.
 om dattu dit ghedaen hebste.
 soe selstu vermaledijt sijn onder alle die dieren .
 ende beesten der airden.
 du sels gaen ouer dijn borst.
 ende du sels aerde eten alle die daghen dijns leuens die viantscip sel ic setten tusschen di ende twijf.
 ende tusschen dijn saet ende hair saet.
 si sel dijn hoeft vertreden.
 ende du sels spien na haren versenen.
 oec seide hi den wiue ic sel menichfoudigen dijn catiuicheden.
 ende dine drachten in pine selstu dine kinderen baren.
 ende du sels wesen onder des mans macht.
 ende hi sel heerscapie bouen di hebben.
 mer hi seide adam.
 om dattu hoers dijns wijfs stemme.
 ende du aets vanden houte daer ic di of beual dattu niet eten soudes.
 soe sel die aerde vermaledijt sijn in dinen wercke.
 in pinen selstu eten.
 alle dagen dijns leuens.
 die aerde sal di groeyen doren ende distel.
 ende du selste eten dat cruyt der airden in zwete dijns aensichts soe selstu eten dijn broot.
 tot dattu sels wederkeren inder airden dair du of ghenomen biste.
 want du biste ghemul.
 ende du sels wederkeren in ghemul.
 ende adam heet sijns wijfs name eua.
 om dat sij moeder wesen soude van alle leuende menschen die here god maecte oec adam ende sijn wijf pelsen rocke ende cledere ende seide siet adam is gheworden als een van ons wetende guet ende quaet.
 daer om dat hi machschien nv niet en steket sijn hant.
 ende neme oec vanden houte des leuens.
 ende eets.
 ende leuen ewelijc.
 ende die here god stacse wt den paradise der weldicheit.
 om dat hi die aerde wercken soude dair hi of ghenomen was ende hi verdreef dair adam wt.
 ende hi settede voirden paradijs der weldicheit cherubin.
 ende een vierich swaert ende veruerlic allesins snidende.
 om te wachten die wech ten houte des leuens.
 adam bekende euam sijn wijf.
 ende si ontfinc ende ghebairde cayn ende seide.
 ic hebbe eenen mensche bezeten bi gode.
 ende echter so ghebairde si abel sinen brueder.
 ende abel was een herde van scapen.
 ende cayn een lantwinre ende het gheschiede na veel dagen.
 dat cayn offeren soude den here ghiften vander aerden vruchten.
 abel offerde oeck vanden eerst gheboren sijns cudden.
 ende van haren vetten.
 ende die heer aensach tot abel.
 ende tot sijnre ghiften mer tot cayn ende tot sijnen ghiften en sach hi niet.
 ende cayn wort alte seer gram.
 ende sijn aensicht viel nederwart ende die heer seide tot cayn.
 waer om bistu gram.
 ende waer bi valt dijn aensicht nederwart.
 ofstu wel doetste en sulstu niet ontfaen.
 ende en doestu niet wel.
 en sal die sonde niet te hant wesen binnen dijnre doeren.
 mer onder di sal sijn die begeerte van hare.
 ende du sels heerscap bouen haer hebben.
 ende cayn seide tot sijnen broeder abel.
 gae wi wt daer buyten.
 ende doe si waren inden acker.
 so stont cayn op teghen sinen brueder abel.
 ende dode hem.
 ende die here seide tot cayn.
 waer is abel dijn brueder.
 ende hi antwoerde.
 ic en weet des niet.
 bin ic wachter mijns brneders.
 ende die here seide tot hem.
 wat hebstu ghedaen.
 die stemme van dijns brueders bloede.
 roept tot mi vander aerden.
 nu daer om sulste vermaledijt wensen opter aerden.
 die haren mont ondaen heeft ende ontfanghen heeft dijns brueders bloet van dijnre hant.
 alstuse wercken sels.
 so en sel si di hair vruchten niet gheuen.
 du selst onghestadich ende vluchtich wesen bouen der airden.
 ende cayn seide totten here.
 mijn quaetheit is meerre.
 dan dit ic waerdich bin te verdienen ghenadicheit.
 sich du sels mi huyden verdriuen vanden aensicht der airden.
 ende ic sel wordden verborghen van dinen aensichte.
 ende ic sel onghestadich ende vluchtich wesen.
 inder airden.
 dair om so wie mi sel vinden hi sel mi doden.
 ende die here seide hem.
 ten sel also niet gheschien.
 mer so wie dat cayn doden sel het sel seuenuout worden ghecastijt.
 ende die heer sette in cayn een teyken.
 datmen niet doden en soude.
 so wie datten vinden soude ende cayn ghinc wech van des heren aensichte ende hi woende int lant vluchtich.
 ter oist ziden van eden.
 ende cayn bekende sijn wijf.
 ende si ontfinc ende ghebairde enoch ende hi stichte een stat.
 ende hietse na sinen soen enoch enoch wan yrad ende yrad wan maniahel.
 ende maniahel wan matusalem ende matusalem wan lamech.
 dese nam twee wiuen.
 der eenre naem was ada.
 ende der ander naem sella ende ada wan iahel.
 die der gheenre vader was die wonen in tenten.
 ende der herden.
 ende sijns brueders name was tubal.
 hi was der gheenre vader die singhen in chytaren ende in organen.
 oec wan sella tubalcayn.
 ende hi was een smit.
 in elken werck van metael ende van yser.
 tubal cayns suster was.
 noemenia.
 ende lamech seide sinen wiuen ade ende selle.
 hoort mijn stemme lamechs wiuen.
 hoort mijn redene.
 want ic heb eneu man ghedoot in minen wonde.
 ende enen ionghelinc in minen nidicheit.
 seuenuout sal wrake ghegeuen worden van cayn.
 mer lamech salse ghegeuen worden.
 seuen ende tseuentich wrrf.
 ende adam bekende echter sijn wijf ende sij ghebaerde enen soon.
 seth ende seide.
 god heeft mi ghesent een ander saet ouer abel.
 die cayn dode.
 ende seth wort oec enen zoon gheboren.
 ende die hete hi enos.
 dese began des heren naem an te ropen.
 dit is dat boeck van adams gheslachte.
 in dien daghe dat god die here den mensche sciep.
 ter ghelikenisse goods maecte hi den man.
 ende dat wijf sciep hi.
 ende hi gebenedijdse.
 ende hete haren naem adam in dien daghe dat si ghescepen waren.
 ende adam leefde hondert iaer ende dertich.
 ende hi wan enen zoon tot sijnen beelde ende te sijnre ghelikenisse.
 ende hi heet sinen naem seth.
 ende na dien dat adam seth wan worden alle sine daghe gemaect acht hondert iaer.
 ende wan zonen ende dochteren.
 ende alle die tijt dat adam leefde wort gerekent neghen hondert iaer ende dertich.
 ende hi is doot.
 ende seth leefde hondert iaer ende vijf.
 ende wan enos.
 ende seth leefde nadien dat hi enos wan acht hondert ende seuen iaer.
 ende hi wan zonen ende dochteren.
 ende alle seths dagen worden gemaect neghen hondert iaer ende twaelf.
 ende hi is doot.
 ende enos leefde tneghentich iaer.
 ende wan caynan.
 ende nae sijnre gheboerten leefde hi acht hondert iaer ende vijftien.
 ende hi wan zonen ende dochteren.
 ende alle enos daghen worden gemaect neghen hondert iaer ende vijf.
 ende hi is doot.
 ende caynan leefde tseuentich iaer.
 ende hi wan malaleel.
 ende caynan leefde nae dien dat hij malaleel wan acht hondert iaer ende veertich.
 ende hi wan zonen ende dochteren.
 ende alle caynans daghen worden gemaect neghen hondert iaer ende tien.
 ende hi is doot.
 ende malaleel leefde vijf ende tsestich iaer.
 ende hi wan iared.
 ende malaeel leefde nae dien dat hi iared wan acht hondert iaer ende dortich.
 ende wan zonen ende dochteren.
 ende al malaeels daghen worden gherekent acht hondert iaer ende vijf ende tnegentich ende hi is doot.
 ende iared leefde hondert iaer ende twe ende tsestich.
 ende hi wan enoch.
 ende iared leefde na dien dat hi enoch wan acht hondert iaer.
 ende hi wan zonen ende dochteren.
 ende alle iareds daghen worden ghemaect neghen hondert iaer ende twe ende tsestich.
 ende hi is doot.
 oec leefde enoch vijf ende tsestich iaer.
 ende hi wan matusalem.
 ende enoch wandelde mit gode.
 ende enoch leefde na dien dat hi matusalem wan drie hondert iaer.
 ende hi wan zonen ende dochteren.
 ende alle enochs daghen worden gemaect drie hondert iaer ende vijf ende tsestich.
 ende hi wandelde mit gode ende hi en openbaerde niet.
 want god nammen.
 of voerden wech.
 ende matusalem leefde hondert ende seuen ende tachtich iaren.
 ende wan lamech.
 ende matusalem leefde na dien dat hi lamech wan seuen hondert iaer ende twe ende tachtich.
 ende wan zonen ende dochteren.
 endede alle matusalems daghen worden gemaect negen hondert iaer ende negen ende tsestich.
 ende hi is doot ende lamech leefde hondert iaer ende twe ende tachtich.
 ende wan eenen sone.
 ende hiet sinen naem noe ende seide.
 dese sel ons vertroesten vanden werken ende vander pinen onser handen inder airden.
 die god vermaledijt heeft.
 ende lamech leefde na dien dat hi noe wan vijf hondert iaer ende vijf ende tnegheutich.
 ende wan sonen ende dochteren.
 ende alle lamechs daghe worden ghemaect seuen hondert iaer ende seuen ende tseuentich.
 ende hi is doot mer doe noe out was vijf hondert iaer.
 soe wan hi sem.
 cham.
 ende iaphet als die menschen begonsten te worden ghemenichuoudicht bouen der eerden.
 ende si dochteren ghewonnen hadden.
 soe saghen die goids sonen der menschen dochteren dat si scoen waren.
 ende si namen wiuen van alle die si cosen ende god seide.
 mijn gheest en sel niet bliuen inden mensche ewelike.
 want hi es vleysch ende sijn daghe sullen wesen van hondert ende twintich iaren mer in dien daghen waren gyganten bouen der airden.
 want na dien dat gods sonen inghinghen totter menschen dochteren ende die wiuen ghebairden.
 dit sijn die machtighe vander werelt.
 die vermaerde mannen.
 mer doe god sach dat dies menschen quaetheit veel was inder aerden.
 ende alle gepeis des herten was aendachtich totten quade in allen tiden.
 soe wast hem leet dat hi den mensche gemaect had inder aerden.
 ende om dat hi verwachten wilde int nacomen.
 ende om dat hi getast wort binnen mit rouwen des herten so seide hi.
 ic sal ofdoen vandeu aensichte der aerden den mensche dien ic sciep.
 vanden mensche tot den dieren.
 vanden crupenden totten vogeleu des hemels.
 want mi berouwet dat icse ghemaect hebbe mer noe vant gracie voer gode.
 ende dit sijn noes geslachten.
 noe was een gerechtich man ende volmaect.
 in sijnen geslachten.
 hi wandelde mit gode.
 ende wan drie zonen.
 sem.
 cham.
 ende iaphet.
 want alle die aerde was besmet voer gode.
 ende sij was veruollet mit quaetheden.
 ende doe god hadde ghesien dat die aerde besmet was.
 want elck vleysch had sijnen wech besmet bouen der aerden.
 soe seide hi tot noe.
 dat einde van allen vleysche is ghecomen tot mi.
 die aerde is veruollet van haere quaetheden.
 ende ic salse verderuen inder aerden.
 make di een acker van ghescauen houte.
 du salste woninghe maken inder arcken.
 ende du sulstese bestriken buyten ende binnen mit lime.
 ende aldus sultuse maken.
 der arcken langhe sal sijn van drie hondert cubiten.
 ende die wide van vijftich cubiten.
 ende haer hoecheit sal sijn dortich cubiten.
 du sels een venster maken inder arcken.
 ende haer hoecheit sulstu einden in een cubitus.
 mer die dore vanderarcken salstu setten in die zide nederwaert eet cameren ende drie ander cameren salstu daer in maken.
 sich ic sal brenghen bouen der aerden die diluuie vanden watere om dat ic doden sal alle vleysch daer die gheest des leuens in is onder den hemel.
 ende al dat inder aerden is sal worden verteert.
 ende ic sal mine belofte mitti setten.
 ende du sals in die arcke gaen du ende dijn zonen.
 dijn wijf.
 ende dijnre zonen wiuen mitti.
 ende van allen dieren ende van allen vleysch soe sulstu daer twe leiden in die arcke.
 dat si leuen moghem mit di.
 van manliken ende wijfliken maecselen.
 vander vogelen na haere gheslachte.
 ende vande quicke in sijne geslache.
 ende van allen crupende dieren der aerden.
 na haere manieren.
 van elken twe ende twe sullen mit die ingaen.
 dat si leuen momogen.
 hier om sulstu mitti nemen van allen spisen diemen eten mach.
 ende du snlstese mitti drageu.
 ende si sullen beide di ende dinen kinderen wesen in spise.
 aldus dede noe al dat hem god gheboden hadde ende die here seide tot noe ganc in die arcke du ende alle dijn huys want di heb ic ghesien gherechtich voer mi in desen gheslachte.
 van allen suueren beesten sulstu nemen seuen ende seuen.
 manne ende wiue.
 ende vanden onsuueren dieren twe ende twe.
 man ende wive.
 ende oeck vanden voghelen des hemes sulstu nemen seuen ende seuen.
 man ende wiue.
 dattet saet mach worden gehouden op die aensichte van alle der aerden.
 wat noch na seuen daghen sal ic regenen bouen der aerden veertich dage ende uachte.
 ende ic sal ofdoen alle dat ic ghemaect heb bouen der aerden hier om dede noe al dat hem god die heer gheboden had.
 ende noe was ses hondert iaer out.
 doe die wateren van der diluuien vloeyden opter aerden.
 ende noe ghinc iu die arcke ende sijne zonen.
 ende sijn wijf.
 ende sijnre zonen wiue mit hem.
 om die wateren vander dilunien.
 ende vanden suueren ende onsuueren dieren.
 ende voghelen ende van alle dien dat beruert wort bouen der aerden.
 twe ende twe quamen tot noe inder arcken man ende wijf.
 also hem god beuolen hadde.
 als seuen daghen waren geleden.
 twater der diluuien ouernloeyde al aertrijck.
 in desen seshondersten iaer van noes leuen in die auder maent inden seuenthienden dage vander maent soe worden gescoert alle die fonteynen des groten afgronts.
 ende die wolken des hemels worden ondaen.
 ende het wert een regen opter aerden veertich dagen ende veertich nachten ende in een wile des daghes soe inghinc noe.
 ende sem ende cham.
 ende iaphet sijn zonen.
 ende sijn wijf ende sijnre zonen wiue mit hem in die arcke.
 ende elc diere nae sijne geslachte ende alle quicke na sijn gheslachte ende alle dat beruert wort inder aerden in sijn geslachte.
 ende alle gheuogelte na sijnre manieren.
 ende alle voghelkijn quamen tot noe in die arcke.
 twe ende twe van allen vleysche daer die gheest des leuens in was.
 ende in die arcke quamen man ende wijf ende allen vleysche.
 also hem god beuolen had.
 ende die heer slootse daer in van buyten.
 ende die diluuie wort gemaect bouen der aerden veertich dage.
 ende die watere worden gemenichuoudicht ende sij hieuen die arcke hoge op vander aerden.
 want die wateren vloeyden anxtelic.
 ende si veruoldent al bouen der aerden.
 oeck wort die arcke ghedraghen bouen den wateren.
 ende die wateren worden seer crachtich bouen der aerden.
 ende alle die hoghe bergen worden ouerdect onder alle den hemel.
 ende vijftien cubitus was dat water hogher bouen alle geberchte die si bedect had.
 ende alle vleysch wort verteert dat bouen der aerden beruert wort van vogelen van dieren van beesten.
 ende van allen crupende dieren.
 die crupen opter aerden alle menschen ende alle daer adem in was des leuens inder aerden.
 bleuen alle doot.
 ende god dede of alle dat bouen der aerden was vanden mensche totten quicke.
 beide crupende dieren ende die voghelen des hemels.
 ende si worden of gedaen vander aerden.
 mer noe bleef alleen.
 ende die met hem in die arcke waren.
 ende die wateren der diluuien hielden bouen die aerde hondert ende vijftich daghen.
 god ghedachte noe ende alle der dieren.
 ende alle des quic die mit hem waren in die arcke.
 ende hi brochte den gheest bouen der aerden ende die fonteinen des afgronts worden ghesloten.
 ende die wateren worden vermindert.
 ende die wolken des hemels.
 ende die regenen worden verboden vanden hemel.
 ende die wateren keerden vander aerden.
 gaende ende wederkerende.
 ende si begonsten te minderen.
 na hondert ende vijftich daghen ende opten seuen ende twintichsten dach inder seuender maent.
 so rustede die arcke opten berch van armenien.
 ende die wateren ginghen ende minderden.
 totter tiender maent.
 ende opten eersten dach vander tiender maent.
 so openbaerden die coppen vanden berghen.
 ende doe veertich daghen gheleden waren.
 so dede noe op dat venster vander arcken dat hi ghemaect had ende liet den rauen vlieghen.
 ende hi voer wt.
 ende en keerde niet weder voer dat die wateren ghedroghet waren bouen der aerden.
 oeck liet hi vliegen die duue na hem.
 om dat hi sien soude of die wateren opghehouden waren op die aensichten der aerden ende doe sij niet en vant daer haer voet rusten mochte.
 so keerde si weder tot hem in die arcke want die wateren waren noch bouen alle der aerden.
 ende hi stac sijn hant wt.
 ende doe hi noch ander seuen daghe gebeit had.
 so liet hi echter die duue vliegen wt der arcken.
 ende si quam des auonts weder tot hem.
 ende brocht in haeren mont een rijs van eenre oliue mit groeyenden bladeren daer om verstont noe dattie wateren opghehouden waren bouen der aerden.
 ende echter ontbeide hi seuen ander daghe.
 eude hi sende die duue weder wt.
 ende si en keerde voertmeer niet weder tot hem.
 aldus worden die wateren gemindert bouen der aerden.
 naden seshondersten iaer in den eersten iare van noes leuen inden eersten dach vander maent.
 ende noe dede op dat venster vander arcken.
 ende hi besconwede ende sach dat dat bouenste vander aerden ghedroget was.
 op ten seuen ende twintichsten dach vander ander maent so was die aerde ghedroghet.
 ende god sprak tot noe ende seide ganc wt der der arcken du ende dijn wijf.
 dijn zonen.
 ende dijnre zonen wiue mitti.
 ende leide wt mitti alle die dieren die bi di sijn.
 van allen vleisch beide in gheuogelte ende in beesten ende alle crupende dieren ende die crupen bouen der aerden leitse mitti wt ende gaet wt opter aerden.
 wast ende wort gemenichfoudicht bouen der aerden.
 daer om ginc noe wt ende sijn zonen.
 sijn wijf ende sijnre zonen wiuen mit hem.
 ende oeck so ghinghen vter arcken alle beesten.
 ende quic ende crupende dieren die crupen opter aerden.
 na haren geslachte.
 ende noe stichte den here een outaer.
 ende hi nam van allen den suueren quicke ende vanden suueren vogelen ende hi offerde holocaust opten outaer ende die here roec den roec der sueticheit.
 ende hi seide tot hem.
 gheens sijns en sal ic voertmeer die aerde vermaledyen om der menschen wille.
 want des menschen hert ende gepeise sijn ghereet in quaet van haere ioncheit.
 hier om en sal ic niet verslaen veertmeer dat dat lijf in heeft alsoe ic ghedaen heb.
 in allen den dagen der aerden dat saet ende die ooxt.
 coude ende hetten zomer ende winter nacht ende dach en sullen sij niet rusten.
 ende god ghebeuedide noe ende sine zonen.
 ende seide tot hem.
 wast ende wort ghemenichfoudicht ende veruolt die aerde.
 ende uwe vrese ende anxt si op alle die dieren der aerden.
 ende op alle die gheuoghelte des hemels mit alle die beruert worden opter aerden.
 alle die visschen der zee sijn tot uwer hant gheleuert.
 ende alle dat beruert wort ende leeft.
 dat sal v sijn in spise.
 ic hebse v alle geleuert als groeyende koelen.
 dat wt genomen.
 dat gi dat vleisch mitten bloede niet eten en sult.
 want ic sal versoken tbloet van uwer zielen van alre beesten hant.
 ende van des menschen hant.
 van eens mans hant ende sijns brueders hant sal ic versoeken des menschen ziel.
 so wie dat wt storten sal des meschen bloet.
 men sal sijn bloet wt storten.
 want die mensche is ghemaect te goods beelde.
 mer wast gij luyde ende wort ghemenichfodicht.
 ende gaet in opter aerden.
 ende veruoltse.
 dit seide oeck god tot noe.
 ende tot sinen zonen mit hem.
 siet ic sal mine belofte setten mit v luyden.
 ende mit uwen zade na v.
 ende tot elker leuender zielen die mit v is.
 beide in vogele ende in quicke ende mit alle vee der aerden.
 ende mit allen die wt gegaen sijn van der arcken.
 ende mit allen beesten der aerden.
 ic sal mine belofte setten mit v ende gheens sijns en sal voertmeer alle vleysch.
 worden ghedoot mitten wateren vander dilnuien.
 ende die diluuie en sal voertmeer nimmermeer sijn alle die aerde verderuende ende god seide dat sal wesen dat teiken der beloften dat ic gheue tusschen mi ende v.
 ende tot elker leuender zielen die mit v is inden eweliken geslachten.
 ic sal mijn boge setten in die wolken des hemels.
 ende dat sal sijn dat teiken der beloften tusschen mi ende der aerden.
 ende als ic den hemel sal hebben ouertoghen mit wolken so sal mijn boghe openbaren inden wolken.
 ende ic sal ghedenckeu mijns beloften mit v.
 ende mit allen leuenden zielen die dat vleisch doet leuen.
 ende die wateren der diluuien en zullen voertmeer niet sijn om of te doen alle vleysch ende mijn boghe sal wesen inden wolken.
 ende ic sallen syen ende ic sal ghedencken der eweliker beloften.
 die geset is tusschen gode ende elcker leuender zielen van allen vleisch dat bouen der aerden is.
 ende god seide tot noe.
 dat sal wesen dat teyken der beloften na dat ic gheset heb tusschen mi ende alle vleysch opter aerden dus waren dit noes zonen die gegaen waren wt der arcken.
 sem.
 cham ende iaphet.
 mer cham was chanaans vader.
 dit sijn drie noes zonen.
 ende van desen is ghedeilt alle menschelike geslachte bouen der aerden.
 ende noe wort een man een ackerman ende begonste dat lant te oeffenen.
 ende hi plante den wijngaert.
 ende hi dranck wijn ende hi wort droncken.
 ende hi wort ondect ende lach in sijnre woninge.
 doe dat cham chanaans vader gesien had.
 dat sijns vader schamelheiden ondect waren.
 soe boetscapte hijt sijnen tween broederen daer buyten.
 mer sem ende iaphet.
 leiden op haer scouderen enen mantel.
 ende sij ghinghen daer mede achterwaert.
 ende decte haers vaders scamelheden.
 ende haer aensicht waren daer ofghekeert.
 ende si en zagen haers vaders manlicheden niet.
 ende doe noe ontwakede vanden wijn.
 ende hi verstaen had dat hem sijn minste soen gedaen had.
 soe sprac hi.
 vermaledijt sij chanaan.
 hi sal sijnen broederen knecht der knechten wesen.
 ende hi seide.
 die here god sems sij ghebenedijt.
 ende chanaan sij sijn knecht god moet iaphet breeden.
 hi sal wonen in sems woninge.
 ende chanaan moet sijn knecht sijn ende noe leefde uader diluuien drie hondert iaer ende vijftich.
 ende alle sijn dagen worden ghemaect neghen hondert ende vijftich iaer.
 ende hi is doot.
 dit sijn noes zonen gheslachten.
 sem cham ende iaphet.
 ende hem worden zonen gheboren nader diluuien iaphets zonen waren.
 gomer.
 ende magog.
 ende maday.
 ende ianan.
 ende tubal.
 ende mosoch.
 ende thyras.
 mer gomers zonen waren.
 assenen.
 ende riphat ende thogorma.
 ende ianans zonen waren.
 heliza.
 ende tharsis.
 cethim.
 ende dodanim.
 van desen worden gedeilt die eylande vanden heidenen in haren lantscappen.
 een yghelic na die tongen ende familien in haeren maechscappen.
 mer chams zonen waren.
 chus ende mefraim.
 ende phut.
 ende chanaan.
 chus zonen waren.
 euila.
 ende saba.
 ende sabatha.
 ende regma.
 ende sabathaca.
 regma zonen waren.
 faba.
 ende dadan.
 echter wan chus nemroth.
 hi begonste machtich te wesen int lant.
 ende hi was een machtich iagher voer den heren.
 daer wt quam die ghemeen spraeck.
 alsoe als nemroth een starc wilt iager was voer den here.
 dat beghinsel van sijnen rijck was babilon.
 ende arach ende achat ende chalamie.
 int lant van sennaar.
 wt desen lande quam assur.
 ende stichte niniue ende die straten vander stede ende chale.
 ende resen.
 oeck tusschen niniuen ende chale.
 dit is een grote stede.
 ende mesraim wan oeck ludim.
 ende anamim.
 ende laabim.
 ende neptuim.
 ende phetrusim.
 ende cesluim.
 ende van dese quamen wt philistijm.
 ende capturim.
 mer chanaan wan sydonem sijnen eersten gheboren zoon.
 etheum.
 ende yebuseum.
 ende amorreum.
 ende gergezeum ende eueum.
 ende aracheum cyneum.
 ende aradium.
 ende samarithen.
 ende amatheum.
 van desen worden gespreyt ende ghedeylt die luyde van chanaan.
 ende die terminen van chanaan sijn ghemaect die quamen van sydonen van ieraram tot.
 gazam.
 tot dattu comes in zodomam.
 ende gomorram.
 ende adamam ende seboym tot lesa.
 dit waren chams zonen in haren maechscappen ende tonghen.
 ende gheslachten.
 ende landen ende haer luyden van sem iaphets meeste broeder.
 worden oeck geboren die vaderen van alle hebers zonen.
 sems zonen waren.
 helam.
 ende assur.
 ende arphaxat.
 lud.
 ende aram.
 arams zonen waren.
 hus.
 ende hul.
 ende gether.
 ende mes.
 mer arphaxat wan sale.
 ende van dien wort geboren heber ende van heber worden geboren twe zonen.
 des eens naem was phaleg.
 om dat in sijnen daghen tlant ghescheiden wort.
 ende sijns broeders naem was iectan.
 dese iectan wan elmodad.
 ende saleph.
 ende asermoth.
 iare.
 ende aduram.
 ende iasal deda.
 hebal.
 ende abimahel.
 saba.
 ende iophir.
 ende eiula ende iobab.
 alle dese waren iectans zonen.
 ende haer woninghe was gemaect.
 die gaen van messa tot sephar ten oesten berge dit waren sems kinder.
 na haren maechscappen.
 ende tonghen ende lantscappen.
 ende haren luyden.
 dit waren noes familien.
 na haren volke ende haren maechscappen.
 van dese sijn die luyde ghedeylt inden lande nader diluuien.
 mer dat lant was eens lippen ende van geliker spraken.
 ende doe sij togen van oosten.
 doe vonden sij een velt int lant van semaar.
 ende sij woenden daer in ende die een seide totten anderen.
 coemt maken wi quarelen ende laetse ons backen mitten vuere.
 ende sij hadden tegel voer steen.
 ende lime voer moerter.
 ende sij seiden.
 coemt maken wij ons een stede.
 ende enen toorn die totten hemel gereyke.
 ende vieren wi onsen naem eer wij ghedeylt worden in allen landen.
 ende die here quam neder om die stede te besien.
 ende die toorne die adams kinder stichten.
 ende seide.
 siet dit volc is een.
 ende een lippe is in hem allen ende sij beghinnen dit te maken.
 ende sij en sullen niet oflaten van haren ghepeysen voer dat sijse voldaen hebben mitten wercken.
 hier om coemt ga wi neder ende scheiden haer tonghen.
 soe dat elck niet en hore sijns naesten stemme.
 ende aldus scheidese die here van dier stat in allen landen.
 ende sij lieten die stede te stichten.
 ende hier om wort haer name vander stat gheheeten babel.
 want daer wort ghescheiden die lippe van allen landen ende van daer soe scheidese god op dat aensicht van allen lantscappen.
 dit sijn sems gheslachten.
 sem was hondert iaer out doe hi wan arphaxat.
 dat was twe iaer nader diluuien.
 ende sem leefde na dien dat hi arphaxat wan vijf hondert iaer.
 ende wan zonen ende dochteren.
 oeck leefde arphaxat vijf ende dortich iaer.
 ende wan sale.
 ende arphaxat leefde na dien dat hi sale wan drie hondert iaer ende drie.
 ende wan zonen ende dochteren.
 sale leefde dortich iaer.
 ende wan heber.
 ende sale leefde na dien dat hi heber wan vier hondert iaer ende drie.
 ende wan zonen ende dochteren.
 ende heber leefde.
 vier ende dortich iaer.
 ende wan phalech.
 ende heber leefde nae dien dat hi phalech wan vier hondert iaer ende dortich.
 ende wan zonen ende dochteren.
 ende oeck leefde phalech dortich iaer ende wan reu.
 ende phalech leefde na dien dat hi reu wan twe hondert.
 iaer ende neghen.
 ende wan zonen ende dochteren.
 ende reu leefde vijf ende twintich iaer.
 ende wan sarnch.
 ende reu leefde nae dien dat hi saruch wan twe hondert iaer ende seuen.
 ende wan zonen ende dochteren ende saruch leefde dortich iaer.
 ende wan nachor.
 ende saruch leefde nae dien dat hi nachor wan twe hondert iaer.
 ende wan zonen ende dochteren.
 ende nachor leefde neghen ende twintich iaer.
 ende wan thare.
 ende nachor leefde nae die dat hi thare wan hondert iaer ende negentyen.
 ende wan zonen ende dochteren.
 ende thara leefde tseuentich iaer.
 ende wan abram.
 ende nachor.
 ende aram.
 want dit sijn thares gheslachten.
 thare wan abram.
 nachor.
 ende aram mer aram wan loth.
 ende aram starf voer sijnen vader thare.
 int lant sijnre geboerten.
 in hur van chaldea.
 ende abram.
 ende nachor namen wiuen.
 abrams wijfs naem was.
 saray ende nachors wijfs naem was.
 melcha arams dochter melchen vader ende iesschen vader.
 mer saray was ondrachtich.
 ende sij en had gheen kinderen.
 dus nam thare abram sijnen zoon.
 ende loth arams sijns zoons zoon.
 ende sarai abrams wijf sijn ghehuwede dochter.
 ende hi leidese wt hur van chaldea dat sij gaen souden int lant van chanaan.
 ende sij quamen in aram.
 ende sij woenden daer.
 ende thares daghen worden gemaect twee hondert iaer ende vijf.
 ende hi is doot in aram ende die here seide tot abram.
 ganck wt dinen lande ende van dijnre maechscappen.
 ende van dijns vaders huys.
 ende coem int lant dat ic di tonen sal.
 ende ic sal di maken in een groet volc.
 ende ic sal di ghebenedien.
 ende sal dijnen naem groet maken ende du sels wesen ghebenedijt.
 ende ic salse ghebenedyen die di ghebenedien sullen.
 ende ic salse vermaledien die dij vloeken sullen.
 ende in dij sullen worden ghebenedijt alle die gheslachten der aerden.
 ende aldus ghinck abram wt alsoe als hem die here beuolen had.
 ende loth ghinc mit hem.
 abram was vijf ende tseuentich iaer out.
 doe hi wt aran ghinc.
 ende hi nam saray sijn wijf ende loth sijns broeders zone.
 ende alle haer goet dat sij beseten hadden.
 ende die zielen die sij gemaect hadden in aram ende sij ghinghen wt om dat si gaen souden int lant van chanaan.
 ende doe si daer gecomen waren.
 doe doerleet abram dat lant totter stat van sychem.
 ende totter voerbariger valeyen.
 want dat volc van chanaan.
 was doe int lant.
 ende die here openbaerde abram.
 ende seide hem dinen zade sal ic dit lant gheuen ende hij stichte daer den here die hem openbaert was een outaer.
 ende hij anriep daer sijnen naem ende hi ghinck van daer ouer toten berghe die teghen dat oosteynde was van bethel.
 ende daer maecte hi of spreide hi wt sijnen tabernakel.
 ende hi hadde van west bethel.
 ende hay van oost.
 ende daer stichte hij oec den here een outaer.
 ende aenriep sinen name ende abram tide gaende.
 ende voerwert tidende te zuden waert.
 ende die hongher wort ghemaect inden lande.
 ende abram ghinc neder in egipten.
 om dat hi daer pelgrimage doen soude want die honger was machtich gheworden in dat lant.
 ende alst daer bi was dat hi in egipten gaen soude.
 so seide hi saray sinen wiue ic weet dattu een schoen wijf sijs.
 ende als die van egipten di syen sullen.
 dat si segghen sullen het is sijn wijf.
 ende si sullen mi doden.
 ende di houden.
 daer om bid ic segt.
 dattu mijn suster sijs.
 op dat mi om dinen wille wel sijn mach.
 ende dat mijn ziel leuen mach om die gracie van di.
 ende doe abram in egipten comen was.
 doe sagen die van egipten dat wijf dat si alte schoen was.
 ende die princen bootscaptent pharaom.
 ende prezense voer hem ende dat wijf wort gehaelt in pharaoins huys.
 ende si deden oeck abram wel om haren wil.
 ende abram waren scapen.
 ende ossen.
 ende ezelen.
 ende ezelinnen.
 ende camelen.
 ende knechten.
 ende ioncwiuen.
 ende die here gheselde pharaonem mit groter plagen.
 ende sijn huys.
 om sarai abrams wiue ende pharao riep abram.
 ende seide.
 wat ist dattu mi ghedaen hebtste.
 waer om en seitstu mi niet dattet dijn wijf was.
 om wat sake seitstu dattet dijn suster was.
 ende dat icse nemen soude mi tot enen wiue.
 nu sich hier dijn wijf.
 neemtse ende ganc.
 ende pharao geboet op abram mannen.
 dien geleiden ende sijn wijf.
 ende alle dat hi had wt egipten ghinc doe abram.
 ende sijn wijf ende alle dat hi had.
 ende loth mit hem.
 ter zwtzide waert.
 want hi was herde rijc in besittinghen van goude ende van siluer.
 ende hi keerde weder alle den wech dien hi comen was van suden tot bethel.
 totter stat daer hi eerst sijn woninghe had gheset tusschen bethel ende hay.
 in die stat vanden outaer dat hij eerst had gemaect.
 ende daer hi anriep des hereen naem.
 mer loth die mit abram was.
 had ooc cudden van scapen.
 ende vee.
 ende woninghen.
 ende dat lant en mochtse niet beuaen datse te gader wonen mochten.
 want haers guets was soe vele.
 dat sij niet ghemeenlic en mochten wonen.
 waer bi dat oeck een ghescheel gheschiede tusschen die harden van abrams cudden ende loths cudden.
 want in dien tiden woenden int lant chananeus ende phereseus.
 daer om seide abram tot loth.
 ic bidde dat gheen ghescheel en si tusschen di ende mi.
 ende tusschen dijn herden ende mijn herden.
 want wi sijn gebroeders.
 sich alle dat lant is voer di.
 ganc van mi dat bid ic di.
 ende ist dattu ter luchter ziden gaes.
 soe sal ic ter rechter ziden houden.
 ist dattu ter rechter ziden kieses.
 soe sal ic ter luchter ziden tiden dus hief loth sijn ogen op.
 ende sach alt lant omtrent die iordane.
 dattet al wort veruerschet.
 eer dat die heer versincken dede sodomam gomorram als dat paradijs des heren.
 ende als egipten den ghenen die comen in segor.
 ende loth coes tot sijn behoef dat lantscap omtrent die iordanen.
 ende toech wech van oosten ende sij worden ghescheiden die een broeder vanden anderen.
 abram woende int lant van chanaan.
 ende loth woende omtrent die iordane inden poerten die daer bi waren.
 ende hi woende in sodoma.
 mer die menschen van sodoma waren alte quaet.
 ende sondaers voer den heer alte seer.
 ende die heer seide tot abram.
 nadien dat loth van hem ghescheiden was.
 hef op dijn oghen ende sich van dier stat dair du nu bist.
 ten noerden ende ten zuden.
 ten oesten ende ten westen waert.
 alle dat lant dattu sieste.
 sal ic di gheuen ende dijn sade tot in eweliken.
 ende ic sal dijn saet maken als gemul der aerden soe wat mensche dat ghemul der aerden mach tellen.
 hi sal oeck dijn saet moghen tellen.
 stant op ende doerwander dat lant.
 in sijn lengde ende in sijn wide.
 want ic salt di gheuen.
 dus soe ruerde abram sijn woninghe.
 ende quam ende woende neuen die valeye mambre die in hebron is.
 ende daer so stichte hy den here een outaer in dien tiden geschiede dat amraphel die coninc van sennaar.
 ende arioch die coninc van ponthi ende chodorlaomor die coninc van elamiten.
 ende thadal die coninc van luden.
 aenghinghen strijt tegen basa die coninc van sodoma.
 ende teghen barsa die coninc van gomorraa.
 ende tegens sennaar die coninc van adame.
 ende teghen semeber die coninc van seboym.
 ende teghen den coninc van bale.
 dat is segor.
 alle dese quamen in des bossche valeye.
 dat nu is die soute zee want si hadden twalef iaer ghedient chodorlaomor.
 ende inden dorthienden iaer soe ghinghen si hem of.
 dus soe quam inden veertienden iaer.
 chordorlaomor ende die coninghen die mit hem waren ende si sloegen raphaim in aftaroth ende carnaym.
 ende zuzim mit hem.
 ende enim in sauhe chariatharim.
 ende chorreos inden bergen van seyr.
 totten campaengen van pharan.
 die inder wildernissen is.
 ende si keerden weder ende si quamen ter fonteynen mesphat.
 dat is cades.
 ende si sloeghen alle dat lantscap vanden amalechiten.
 ende die amorreeusche die woenden in asasonthamar ende die coninc van sodoma.
 ende die coninc van gomorra.
 ende die coninck van adame.
 ende die coninc van seboym ende die coninc van bale dat is segor.
 quamen wt.
 ende si maecten scaren inden bosch valeye.
 dat is te weten teghen chordorlaomor die coninc van elamiten.
 ende tegen thadal die coninc der luden.
 en teghen amraphel die coninc van sennaar ende teghen arioch die coninc van ponti.
 vier coninghen tegens vijf.
 mer die bosch valeye hadde veel putten van lime.
 ende die coninc van sodoma ende die coninc van gomorra.
 keerden haer rugghen ende si vielen al daer.
 ende die bleuen waren.
 vloghen totten berghe.
 ende si namen alle die van sodoma.
 ende gomorra haer guet.
 ende alle datter spisen toebehoefde.
 ende sij ghingen wech.
 ende si namen oec loth abrams broeders zoen die in sodoma woende.
 erde al sijn guet ende sich ene die ontlopen was.
 boetscaptet abram den hebreeuschen.
 die woende in die valeye mambre des amorreusche.
 die eschols brueder was.
 ende aners broeder want dese hadde belofte gedaen mit abram.
 doe abram dit ghehoert hadde.
 dat loth sijnen broeder gheuanghen was.
 soe telde hi sijn gerede knapen drie hondent ende achtien.
 ende hi volghede hem na tot dan.
 ende hi deilde die gesellen.
 ende viel op hem inder nacht.
 ende hi sloechse ende volchdese na tot soba ende phenicen.
 die ter slincker ziden is van damasco.
 ende hij brocht weder alle dat guet.
 ende loth sijn broeder mit alle sijnen guede.
 ende die wiuen ende dat volc.
 ende die coninc van sodoma quam wt in abrams ghemoete.
 in die valeye sabe dat is des conincs valeye.
 na dien dat hi wederghekeert was vander slacht chordorlaomors.
 ende der coninghen die mit hem.
 waren.
 mer uuelchisedech die coninc van salem.
 brocht voert broot ende wijn want hi was des alre hoechsten godes paep.
 ende hi gebenedide hem.
 ende seyde.
 abram sij ghebenedijt vanden hogen gode.
 die sciep hemel ende aerde.
 ende ghebenedijt sij die hoghe god.
 bi wies beschermen die vianden in dinen handen gheleuert sijnp ende abram gaf hem die thienden van allen.
 ende die coninc van sodoma seide tot abram.
 ghif mi die zielen.
 ende die ander neem in dijn behoef.
 hi antwoerde hem ic heffe mijn hant op totten heer den hoghen god besitter des hemels ende der aerden.
 dat ic niet nemen en sal van allen dein dat dijn is vanden drade des ondercleets tot ten rieme vander cousen.
 op dattu niet segghen en moghes.
 ic hebbe abram rijc gemaect.
 wt genomen tghene dat die ionghen ghegheten hebben.
 ende deser mannen deel die mit mi quamen.
 aner eschol.
 ende mambre.
 dese sullen haer dele nemen.
 als dese dingen dus geleden waren soe wort des heren woert tot abram gemaect doer een visioen seggende.
 en wilt niet ontsien abram.
 ic ben dijn beschermer.
 ende dijn loen is seer groet.
 ende abram seide.
 here god wat salstu mi gheuen.
 ic sal sonder kinder gaen.
 ende mijn huys procureerres zoon is dese damascus eliezer.
 ende abram seide.
 mi en hebste gheen saet ghegeuen.
 ende sich mijn knaep.
 sal mijn erfgenaem wesen.
 ende te hant wort des heren woert te hem ghemaect.
 segghende.
 dese en sal dijn erfghenaem niet wesen.
 mer die wt dijn lichaem comen sal.
 salstu hebben tot enen erfgenaem ende hi leyde hem daer buyten.
 ende seide hem.
 aensich den hemel.
 ende tellet die sterren of du moghes.
 ende hi seide hem.
 also sal dijn zaet wesen.
 abram gheloefde gode.
 ende het wort hem gheacht tot gerechticheit.
 ende hi seide tot hem.
 ic bin die here di v wtleide van hur van chaldea.
 om dat ic di geuen soude dat lant ende dattu dat besitten souste ende abram seide here god.
 waer bi sal ick weten moghen dat icse besitten sal.
 ende die here antwoerde hem.
 neemt mi een coe die drie iaer out is ende een gheyte van drie iaren.
 ende enen weer van drie iaren.
 ende een tortel duue.
 ende een duue.
 ende hi nam alle dese ende deyldese ouer midden.
 ende hi nam beide die delen ende scheydese die een teghen den anderen in tween ziden mer die voeghelen en deylde hi niet.
 ende die vogelen vielen neder op die crenghen.
 ende abram veriaechdese daer of.
 ende doe die sonne onder ghinc.
 soe viel vaec op abram.
 ende groet anxt ende donckerheit viel in hem.
 ende hem wort gheseit.
 du suls weten voer bekennede.
 dat dijn zaet vreemde sal moeten wesen int lant dat sijn niet wesen en sal.
 ende si sullense tonder doen te dienste.
 ende sij sullense quellen vier houdert iaer.
 ende nochtan sal ic vonnissen den volc die sij dienen sullen.
 ende hier na sullen si daer wtgaen mit grote goede.
 mer du sulste tot dinen vaderen gaen ende in vreeden begrauen in eenre gueder outheit.
 want inden vierden gheslachte.
 sal icse herwaert wederkeren.
 want noch en sijn niet voldaen die quaetheden van dien van amorreus.
 tot desendaghe toe.
 doe dus die sonne onder gegaen was.
 soe wort een doncker donckerheit.
 ende een ouen roekende openbaerde daer.
 ende een lamp vuers leet tusschen die delen.
 in dien daghe maecte god mit abram beloefte seggende.
 dijn zaet sal ic dit lant geuen.
 vander riuieren van egipten totter groter riuieren van eufraten.
 die cyneen die cynezeen.
 die cethmonien.
 ende die etheen.
 ende die ferezeen.
 raphaim ende amorreen.
 ende die chananeen.
 ende gergeseen.
 ende iebuseen saray abrams wijf en had gheen kinder ghewonnen.
 mer si had een ioncwijf wt egipten die agar hiet ende si seide haren man.
 sich die heer heeft mi besloten dat ic niet gebaren en mach.
 ganc in tot minen ioncwiue.
 of ic machscien van haer kinder mach ontfaen.
 ende doe abram ghehoert had haer bede.
 so nam si haer ioncwijf.
 na thien iaer dat sij begonsten te wonen in dat lant van chanaan.
 ende gafse haren man tot enen wiue.
 ende hi ghinck in tot haer ende doe si sach dat sij ontfaen hadde.
 soe versmade sij haer vrouwe.
 ende saray seide tot abram.
 du does onrechtelic teghens mi.
 ic heb mijn ioncwijf gegeuen in dinen scoet.
 ende als si siet dat si ontfaen heeft.
 so heeft si mi in versmaetheeden.
 die heer moet vonnissen tusschen di ende my.
 ende abram antwoerde haer.
 sich seide hi dijn ioncwijf is in dijnre hant ghebruycse als du wils mer doe haer sarai quelde.
 nam si die vlucht.
 ende doese des heren enghel gheuonden hadde neuens eenre fonteynen waters inder woestinen die inden wege is inder wildernissen sur.
 soe seide hi tot haer.
 agar sarays ioncwijf.
 waen coemstu.
 ende warwaert gaestu.
 si antwoerde ic vlie van saray mijnre vrouwen aensichte.
 ende des heren engel seide haer kere weder tot dijnre vrouwen.
 ende worde veroetmoedicht onder haer hant ende echter seide hi.
 menichuoudende sal ic dijn zaet menichuoudigen.
 ende men en sals niet moghen tellen ouermits der menichte.
 ende hi seide noch voert.
 sich.
 du hebste ontfaen.
 ende du salste gebaren enen zoon.
 ende du salste sinen naem heeten ysmahel.
 om dat god dijn vernoy gehoert heeft.
 dit sal een wreet man wesen.
 sijn hant sal sijn teghen alle menschen.
 ende alle menschen tegen hem.
 ende hi sal setten sine woninghe teghen alle sine broederen ende agar heete des heren name die tot haer sprack.
 du god die mi saghes want si seide.
 waerlick sach ic hier dat achterste des gheens die my sach.
 daer om heete di den put.
 die put des leuende ende des gheens die mi sach.
 dese put is tusschen cades ende barad.
 ende ager gebaerde abram enen zoon.
 ende hi heet sijnen naem ysmahel.
 abram was out ses ende tachtich iaer.
 doen agar hem ysmahel gebaerde na dien dat abram begonste te wesen negen ende tnegentich iaer out.
 so openbaerde hem die heer.
 ende seide tot hem.
 ic bin god almachtich.
 wandele voer mi.
 ende wes volmaect ende ic sal mine beloefte setten tusschen di ende mi.
 ende ic sal di alte anxteliken menichfoudighen abram viel langhes in dat aensicht der aerden.
 ende god seide hem.
 ic bint.
 ende mine beloefte is mitti.
 ende du sels wesen vader van veel volcs.
 ende dinen naem en sal voertmeer niet geheten worden abram mer du sals geheten worden abraham.
 want ic heb di geset vader van veel lieden ende ic sal di alte seer doen wassen.
 ende ic sal di setten inden luyden.
 ende wt di sullen coninghen comen.
 ende ic sal mine belofte setten tusschen di ende my ende in dijn zaet.
 ende na di in dinen geslachte mit eweliker beloeften dat ic dijn god sal sijn.
 ende dijns zaets na di.
 ende ic sal di ende dijn zaet gheuen nae dy dat lant dijnre pelgrimagien.
 al dat lant van chanaan.
 in eweliker besittinghe ende ic sal haer god wesen.
 ende god seide echter tot abraham.
 daer om sals tu oec wachten mine beloefte.
 ende dijn zaet na di in haren gheslachten.
 dat is mijn belofte die gi my houden sult tusschen mi ende v ende dijn zaet na di alle manlicheit sal van uwen luyden besneden worden.
 ende gi sult besniden dat vleysch uwes ouersloefs.
 om dattet sijn sal een teyken der beloeften tusschen mi ende v een kint van acht daghen out salmen besniden in uwen luyden.
 elke manlicheit in uwe geslachte salmen besniden.
 beide huysknapen ofte gecofte knapen.
 ende soe wie van uwe gheslachte niet en is.
 ende mijne belofte sal wesen in uwen vleysch in eweliker beloften een man wies vleysche sijns ouersloefs niet besneden wesen en sal.
 die ziel sal ofghedaen worden van haren volck.
 want hi maecte mijn belofte te niet.
 ende god seide oec tot abraham saray dijn wijf en salstu oec niet heeten saray.
 mer sara.
 ende ic salse gebenedien.
 ende van haer sal ic die geuen enen zoon die ic ghebenedien sal.
 ende hi sal wesen in gheslachten.
 ende coninghen sullen van hem gheboren worden.
 ende abraham viel lancs op sijn aensichte.
 ende loech seggende in sijnre herten.
 waenstu dat een man van hondert iaren enen zoon gheboren soude moghen worden.
 ende sara die tneghentich iaer out is gebaren sal.
 ende hi seide tot gode.
 ende of ysmahel leefde voer di.
 ende god seide tot abraham sara dijn wijf sal di gebaren enen zoon ende du sels sijnen naem heeten ysaac.
 ende ic sal dien mijn belofte setten in eweliker beloeften.
 ende sinen zade nae hem.
 ic heb die oec ghehoert op ysmahel.
 sich ic sal hem ghebenedien ende sallen doen wassen ende ic sallen seer menichfoudighen.
 hi sal twaelf hartoghen winnen.
 ende ic sal hem doen wassen in een groet volck.
 mer mijn belofte sal ic setten tot ysaac.
 dien dy sara gebaren sal int ander iaer.
 tot desen tiden.
 ende als die reden gheeindet was des gheens die mit hem sprac.
 so ghinc god op van abraham.
 ende abraham nam ysmahel sinen zoon.
 ende alle die knapen sijns huys.
 ende alle die hi ghecoft had.
 alle die mannen van alle die mannen sijns huys.
 ende hi besneet dat vleysch haers ouersloefs.
 te hants inden seluen dage.
 alsoe hem die heer beuolen had.
 abraham was tneghentich iaer out ende negen.
 doe hi besneet dat vleysch sijns ouersloefs.
 ende ysmahel had voldaen dortien iaer.
 ten tide sijnre besnidinge.
 op ene dach wort besneden abraham.
 ende ysmahel sijn zoon ende alle die mannen sijns huys.
 beide knapen ende ghecochte knapen ende die vreemde ende si worden te gader besneden ende die here openbaerde abraham in die valeye mambre.
 daer hi zat in die dore sijure woninghen in die hetten vanden daghe.
 ende doe hi sijn oghen opgheheuen had.
 so openbaerden hem drie mannen staende om sijnen wille.
 doe abraham dese ghesien hadde.
 soe liep hi vander dore sijnre woninghe in haere gemoete.
 ende hi aenbedese opter aerden.
 ende seide.
 here of ic gratie geuonden heb in dinen oghen soe en lijt dinen knecht niet mer ic sal halen een luttelkijn waters.
 ende v sullen uwe voeten worden ghedwoghen.
 ende rust onder den bome.
 ende ic sal hier leggen een brocke broots.
 ende vermaect v herte.
 ende daer nae suldi liden.
 want hier om soe sidi nederghecomen tot uwen knechte.
 sij seiden duet alstu ghesproeken hebste.
 ende abraham haeste hem inder woninghe tot saram.
 ende seide haer.
 haeste di.
 ende neme drie satum beslachs.
 ende make brode onder die assche gebacken ende hi liep ten vee.
 ende nam aldaer een alte tederen calf ende alte guet.
 ende hi gaft enen kinde.
 ende het haeste hem ende zodet.
 ende abraham nam butter ende melc.
 ende dat calf dat hi gezoden hadde.
 ende hi setter voer hem.
 mer hi stont neuen hem onder den boem.
 ende doe si ghegeten hadden.
 so seiden si tot hem.
 waer is sara dijn wijf.
 hy antwoerde sich si is in die tabernacule.
 sij seiden hem.
 wederkerende so sal ic wedercomen totti te desen tiden.
 bliue ic te liue.
 ende sara dijn wijf sal hebben enen zoon.
 doe sara dat hoerde.
 soe loech si achter die dore vanden tabernakel.
 want si waren beide out.
 van tidigher outheit.
 ende sara had gelaten te gheschien wijflicheiden ende si loech al heymelic ende seide.
 na dien dat ic out bin geworden ende mijn here herde out is.
 soe sal ic naersticheit gheuen ter weelden.
 ende die here seide tot abraham.
 waer om soe loech sara dijn wijf seggende.
 sal ic die een quene bin waerliken ghebaren.
 is god yet pijnlic te doen.
 also ic gheseit heb sal ic comen tot di tot desen seluen tide.
 bliue ic te liue.
 ende sara sal enen zoon hebben.
 sara versaectet ende seide ic en loech niet.
 om dat si van vresen veruaert was.
 ende die here seide ten is also niet sara.
 mer du loechs.
 ende doe die mannen vandaen opgestaen waren.
 soe sloegen sij haer ogen teghens sodoma.
 ende abraham ghinc mede.
 ende geleydese.
 ende die here seide.
 sal ic abraham mogen helen dat ic doen sal.
 als hi te worden staet in groet volc ende alte starc.
 ende als in hem te ghebenedien sijn alle die geslachten der werlt.
 ic weet dat hi sijn kinder ghebieden sal.
 ende sijn huys nae hem dat sij des heren wech wachten.
 ende dat sij doen gherechticheit ende vonnissen.
 dat die here toebrengen moet om abrahams wille alle dat hi tot hem ghesproken heuet.
 ende die here seide.
 die roop van sodoma ende gomorra is gemenichfoudicht.
 ende haer sonde is vermeerret harde seer.
 ic sal nedergaen ende besien.
 of si den roop die tot mi gecomen is hebben voldaen mit wercken.
 of niet dat ict mach weten.
 ende si keerden hem van daer.
 ende si ghinghen wech tot sodoma waert.
 mer abraham stont noch voerden here.
 ende hi ghinc hem naerre ende seide.
 salstu den gerechtighen verliesen mitten quaden of vijftich gerechtige menschen in die stede sijn.
 sullen si te gader veruaren.
 ende en salstu niet sparen die stat om die vijftich gherechtighe.
 of si daer in sijn.
 dat moet van di sijn.
 dattu dat doen sels.
 dattu den gherechtigen mitten quaden doden sels.
 ende dat die gherechtighe worden sullen mitten quaden dat en behoert di niet toe.
 die alle dat lant vonnisses.
 gheens sins en sulstu dit vonnis doen.
 ende die here seide tot hem.
 vinde ic in sodoma vijftich gherechtighe menschen in midden die stede.
 ic salt alle die stede verlaten om haren wille.
 abraham antwoerde ende seide.
 om dat ic eens begonnen hebbe.
 so sal ic spreken tot minen here al bin ic ghemul ende assche.
 offer vijf min is dan vijftich gherechtighe.
 salstu alle die poerten ofdoen om die vijf ende veertich.
 ende die here seide.
 ic en salse niet ofdoen op dat icker vinde vijf ende veertich.
 ende abraham sprack echter totten heer ende seyde.
 ende ofter veertich gheuonden wort wat salstu dan doen.
 hi seide.
 ic en salse niet slaen om die veertich.
 ende abraham seide heer ic bidde dattu niet en veronwaerdes dat ic spreke.
 wat ofter daer dortich gheuonden worden hi antwoerde.
 ic en salse niet ofdoen vinde ic daer dortich.
 ende abraham seyde om dat ic eens begonnen hebbe.
 so sal ic minen here spreken.
 wat offer twintich geuonden wort.
 hi antwoerde ende seide.
 ic en salse niet doden om die twintich.
 ende abraham seide ick bidde di here dattu niet toernich en wordes.
 dat ic noch eens spreke.
 wat offer daer tyen gheuonden wort.
 hy seide.
 ic en salse niet ofdoen om die tyen die here ghinc wech na dien dat hi op hielt teghen abraham te spreken.
 ende abraham keerde weder tot sijnre stat.
 twe enghelen quamen des auonts tot sodoma.
 daer loth sat voer inder poerten doer.
 vander stede.
 doese loth ghesien hadde so stont hi op.
 ende ghinc hem te ghemoet.
 ende hi aenbedese langhes opter aerden.
 ende seide.
 ic bid v heren.
 coemt neder in uwes knechtes huys.
 ende blijft daer.
 ende dwaet uwe voeten.
 ende vroech suldi wech tiden in uwen wech.
 sij seiden.
 wi en sullens niet doen mer wi sullen bliuen in die strate.
 hi dwanc se seer dat si te hem waert keren souden ende doe sij in huys gecomen waren so maecte hy een werscap.
 ende biec deruen broot.
 ende sij aten.
 mer eer si slapen ghinghen.
 soe omleiden die mannen van dier stat dat huys.
 vanden kinde totten ouden.
 alle dat volc te gader.
 ende sij riepen loth.
 ende seiden hem waer sijn die mannen die te nacht tot ti ghecomen sijn.
 brenctse wt.
 dat wi se bekennen moghen.
 ende loth ghinc tot hem wt.
 ende sloet die doer toe achter sijn rugge.
 ende hi seide.
 ic bid v broedere myn.
 en wilt dit quaet niet doen ic heb twe dochteren.
 die noch ghenen man bekent en hebben.
 ic salse tot v wt brengen.
 ende misbruictse also als v ghenoghen sal.
 in dien dat gi desen tween mannen gheen quaet en duet.
 want die inghecomen sijn onder die scaduwe van minen dake.
 ende si seiden.
 ganc wech.
 darwaert.
 du biste hier inghecomen als een toecomelinc.
 bistu dan gecomen om te vonnissen.
 daer om sullen wij di seluen meer quellen dan die.
 ende sij deden loth alte anxtelike grote cracht.
 ende het wasser te hant bi dat si die doren opghebroken souden hebben.
 ende siet die mannen staken haer hant wt.
 ende toghen loth tot hem binnen.
 ende sloten die dore.
 ende die ghene die daer buyten waren sloegen sij van blintheden.
 vanden minsten totten meesten.
 so dat sij die dore niet vinden en mochten.
 ende si seiden tot loth.
 hebstu yemant hier die di toebehoert huwede zonen of zonen of dochteren ende alle die dijn sijn.
 leyt wt deser poerten mit di.
 want wi sullen dese stat ofdoen.
 om dat haer roep gewassen is voer gode.
 die ons gheseint heeft dat wijse verliesen souden ende dus ghinc loth wt.
 ende sprac tot sinen ghehuwede zonen.
 die sinen dochteren nemen souden.
 ende hi seide staet op ende gaet wt deser stat.
 want die here sal dese stat ofdoen ende dien dochte dat hi spelende sprack.
 ende doe het vroe was.
 doe dwonghen hem die enghelen ende seiden stant op ende neem dijn wijf.
 ende twe dine dochteren die du hebste.
 dattu oec te gader niet en verderues in die misdaet vander stede.
 ende doet loth veynsde.
 so begrepen si sijn hant ende sijns wijfs hant ende sijnre tween dochteren handen.
 om dat hem die here sparen soude.
 ende si leiden hem wt ende settede hem buyten der stede.
 ende daer spraken si tot hem ende seiden behoude dijn ziel.
 ende en wilt niet sien achter dijn rugghe.
 noch en staet in al dit lantscap niet hier omtrent.
 mer make di in den berghe behouden.
 dattu oeck niet te gader en verderues.
 ende loth seyde tot hem.
 ic biddi here mijn.
 want dijn knecht heeft gratie geuonden voer di.
 ende du hebste vermeret dijn glorie ende dijn ontfarmherticheit die du mit mi hebste gedaen dattu mijn ziel behouden soudes.
 ende ic en sal inden berghen niet moghen worden behouden.
 dat my machschien enich quaet begrijp soe dat ic sterue.
 hier is een cleyn stat by.
 daer ic toe vlien mach.
 ende ic sal daer in worden behouden.
 ende is sij niet te cleyne.
 mijn ziel sal leue.
 ende hi seide tot hem.
 siet hier in heb ic oec ghehoert dijn bede.
 dat ic die poerte niet omwerpen en sal daer du voer ghesproken hebste.
 haeste ende worde daer behouden.
 want ic en sal niet moghen doen voer dattu daer binnen ghegaen biste.
 ende hier bi wort die name van deser poerten gheheten segor.
 die sonne quam wt bouen der aerden.
 ende loth ghinc in segor.
 dus regende die here op sodomam ende gomorra vanden hemel sulphur ende vuer.
 ende hy worp die steden om.
 ende al dat lant daer omtrent.
 ende alle die in die poerte woenden.
 ende alle datter groeyde in der aerden.
 ende loths wijf sach achter haer ende sij wort verwandelt in een beelde souts.
 ende abraham stont vroech op.
 daer hi te voren mitten here gestaen hadde.
 ende hi aen sach sodomam ende gomorram.
 ende al dat lant van dien lantscappen.
 ende hi sach die voncken op gaen vander aerden.
 als enen roeck van enen ouen.
 want doe god omworp die steden van dien lantscappen.
 soe ghedachte hi abrahams.
 ende hy verloste loth van dier omwerpinghe van dien steden daer hi in ghewoent had.
 ende loth ghinc op van segor.
 ende woende in den berghe.
 ende sijn twe dochteren oec mit hem.
 want hi ontsach hem te bliuen in segor.
 ende hi woende in een spelnncke.
 hi ende sijn twe dochteren mit hem.
 ende loths meeste dochter seide totter minster.
 onse vader is out.
 ende niemant vanden mannen en is ghebleuen int lant.
 die tot ons incomen mach na zeden van alder aerden coemt laet ons droncken maken hem mit wijn.
 ende slapen wi mit hem.
 dat wi zaet onthouden moghen van onsen vader.
 ende in dier nacht gauen sij hem wijn te drincken.
 ende die meeste ghinc in.
 ende sliep mit haren vader.
 ende hi en geuoeldes niet doe sijn dochter bi hem lach noch doe si opstont.
 des anderen daghes seide die meeste totter minster sich ic sliep ghisteren bi minen vader gheuen wi hem oec wijn te drincken in deser nacht ende du sels mit hem slapen.
 dat wij zaet behouden mogen van onsen vader ende si gauen in dien nacht haren vader te drincken wijn.
 ende die minste dochter ghinc in ende sliep mit hem.
 ende noch doe en gheuoelde hijs niet dat sij mit hem natuerlic lach.
 noch doe si op stont.
 dus ontfingen beide loths dochteren van haren vader.
 ende die meerre dochter ghebaerde enen zoon.
 ende sij hete sinen naem moab.
 dat is der moabiten vader tot in desen dage.
 die minder dochter gebaerde oec een zoon ende hete sinen naem ammon.
 dat bediet die zone mijns volcs.
 dat is der ammoniten vader totten dage to van huyden.
 abraham toech van daer in dat suden lant.
 ende hi woende tusschen cades ende sur.
 ende hi dede pelgrimagie in geraris.
 ende hi seide van sara sinen wiue.
 het is mijn suster daer om seinde abimelech die coninc van gerara.
 ende hi namse.
 ende god quam tot abimelech des nachts bi slape.
 ende seide hem.
 sich du sels steruen om dat wijf dattu ghenomen hebs.
 want sij heuet enen man.
 ende abimelech en hadde haer niet ghenaect.
 ende hi seyde.
 here.
 sulstu onwetende gerechtighe luyde doden ende en seide hi mi niet het is mijn suster.
 ende si seide het is mijn broeder.
 ic in die simpelheyt mijnre herten ende in die suuerheyt mijnre handen soe heb ic dit ghedaen ende god seide tot hem.
 ende ic weet dattu dat met simpelre herten gedaen hebste.
 ende daer bi heb ic di gehoedet dattu tegens mi niet sondigen en soudes.
 ende ic en liet niet dattu haer ghenaken soudes.
 nu hier om so ghif dat wijf weder haren man.
 want hi is een propheet ende hi sal voer di bidden.
 ende du sels leuen.
 mer en wilstuse niet weder gheuen.
 so sulstu weten dattu den doot steruen sels du ende alle die dijn sijn.
 ende te hant stont abimelech bi nacht op.
 ende hi riep alle sijn knapen.
 ende sprack alle dese woerden in haer oren.
 ende alle die mannen ontsagen hem seer.
 ende abimelech riep oec abraham.
 ende seide hem.
 wat hebstu ons ghedaen.
 ende wat hebben wi teghens di misdaen.
 datstu op mi ende op mijn rijc hebste gebrocht een grote sonde.
 du hebste ons ghedaen.
 dattu ons niet sculdich en waerste te doen ende echter so vraghede hi ende seide.
 wat saghestu dattu dit doen woudes.
 abraham antwoerde.
 ende seide.
 ic peinsede in mi.
 machscien in dese stat en is gods vrese niet.
 ende si sullen mi doden om mijns wijfs wille.
 ende oec so is sij waerlic mijn suster.
 mijns vaders dochter.
 ende niet mijnre moeder dochter.
 ende ic hebse te wiue ghenomen.
 want nae dien dat my god leide wt mijns vaders huys.
 so seide ic tot haer dese ontfermharticheyt sulstu myt mi doen.
 in allen steden waer wij comen sullen.
 dattu segghen suls dat ic dijn broeder bin dus nam abimelech scapen ossen knapen ende ioncwiuen.
 ende gafse abraham.
 ende gaf hem saram sijn wijf weder.
 ende seide.
 dat lant is voer v luyden.
 soe waer dat v ghenoecht daer wone.
 ende hy seyde tot saram.
 sich ic heb dusent silueren penninghen ghegeuen dinen broeder dit sal di wesen in een decsel van dinen oghen tot allen dien die mit dy sijn.
 ende so waer dattu waerste verdencke dat tu gegrepen waers.
 ende doe abraham bede.
 so ghenas god abimelech ende sijn wijf.
 ende sijn ioncwijf ende gebaerde.
 want god had ghesloten alle der vrouwen vrouwelicheit van abimelechs huyse.
 om sarams wil abrahams wijf die here visiteerde saram alsoe hi gheloeft hadde.
 ende hi veruolde dat hi sprac.
 ende sij ontfinck ende ghebaerde enen zoon in haere outheit te dien tiden die haer god voerseyt had.
 ende abraham hete sijns zoons name die hem sara gebaert had ysaac.
 ende hi besneet hem inden achsten daghe.
 alsoe hem god geboden had doen hi hondert iaer out was want in dese outheit sijns vaders.
 wort ysaac gehoren.
 ende sara seide.
 god heuet mi een lachen ghemaect.
 soe wie dattet horen sal.
 hi sal mit mi lachen ende echter sprack si.
 die abraham hoerde wie sals ghelouen.
 dat sara soecte enen zoon.
 die si gebaert heuet als si te hant out is.
 dus wies dat kint.
 ende het wort ghespaent.
 ende abraham maecte ene grote werscap in sinen huyse in dien daghe datmen dat kint spaende vanden sughen.
 ende doe sara sach agars van egipten zoon.
 spelende mit ysaac haer zoon.
 seide si tot abraham.
 werp wt of verdrijf dat ioncwijf mit haren zone want des ioncwijfs zone en sal niet erfghenaem wesen mit minen zoon ysaac abraham ontfinc dit hardelic om sinen zoon.
 ende die here sprac tot abraham.
 en laet dy niet hart duncken opt kint ende op dijn ioncwijf.
 al dat di sara geseit heuet.
 hoert haer woert.
 want dy sal saet gheheten worden in ysaac.
 mer oec so sal ic dijns ioncwijfs zone maken in groet volc.
 om dat hy dijn saet is.
 ende aldus stont abraham des morghens op.
 ende nam broot.
 ende een vat waters.
 ende hi leit op des ioncwiues scouderen.
 ende hi leuerde haer dat kint.
 ende hi lietse gaen.
 ende doe si wech ghegaen was.
 soe doelde si inder wildernissen van bersabee.
 ende doe dat water vten vate verteert was.
 so worp si dat kint of onder een vanden bomen die daer waren.
 ende ghinc wech.
 ende satter van verre tegen.
 alsoe verre als een boghe schieten mach.
 want si seyde.
 ic en salt kint niet mogen sien steruen ende si satter tegen.
 ende hief op haer stemme ende weende.
 mer god hoerde haer kints stemme.
 ende des heren enghel riep vanden hemel agar ende seide.
 wat duetstu agar.
 en wilt niet wenen.
 want god heeft ghehoert dijns kints stemme.
 in die stat al daer hi is.
 stant op ende neem dat kint.
 ende houde sijn hant.
 want ic sal hem groet volc maken.
 ende god ondede haer oghen.
 ende sij sach enen put waters.
 ende ghinc wech ende vollede daer dat vat.
 ende gaf den kinde drincken.
 ende sij was mit hem het wies ende woende inder wildernissen.
 ende hi wort een ionghelinc een scutter.
 ende hi woende in der wildernissen pharan.
 ende sijn moeder nam hem een wijf vanden lande van egipten te dien tiden soe seide abimelech ende phicol die prince sijns heers tot abraham.
 god is mitti in allen dien dattu doetste.
 daer om so sweer mi bi gode.
 dattu mi ende mijn nacomelinghen noch mijn gheslacht niet deren en sels.
 mer dattu my doen sels nader ontfermherticheit die ic mitti gedaen hebbe.
 ende den lande daer du in hebste gewoeut toecomelinc.
 ende abraham seyde.
 ic sal v zweren.
 ende hi berispede abimelech om een put waters.
 die hem siuen knechten ghenomen hadden wt crachte.
 ende abimelech antwoerde ic en wiste niet wie dese dinc gedaen hadde.
 mer du en seidest mi oec niet.
 ende ic en hebs oec niet gehoert.
 sonder huyden ende aldus nam abraham scapen ende ossen.
 ende gafse abimelech.
 ende si sloeghen beide beloeften.
 ende abraham settede die seuen ionghe oyen besiden vanden cudden.
 ende abimelech seide wat willen hem dese seuen ionghe oyen.
 die du besiden hebste doen staen.
 abraham seide.
 du sulste die seuen oyen ontfaen.
 van mijnre hant.
 om dat si mi een oercontscap sullen sijn.
 dat ic desen put groef.
 hier om wort dye stat gheheten bersabee.
 want si zworen daer beide.
 ende aenghinghen beloefte omden put des eedts.
 ende ahimelech stont op.
 ende phicol die prince van sijnen here.
 ende si keerden weder in palestijnen lant.
 mer abraham plante een bosch in bersabee.
 ende hi aenriep daer des heren naem des ewighen gods.
 ende hi was vele daghen een aertwinre van der philisteen landen na dien dat dese dinghen dus gedaen waren.
 soe becoerde god abraham.
 ende seide tot hem.
 abraham abraham.
 ende hi antwoerde.
 ic bin hier ende god seide hem.
 neemt dijn eengheboren zoon dien du minnes ysaac.
 ende ganc int lant des visioens.
 ende offer hem daer in holocaust.
 op een vanden berghen dien ic di wisen sal.
 hier om stont abraham bi nacht op.
 ende ghereide sinen ezel.
 ende leide mit hem twe ionghelingen.
 ende ysaac sijnen zoon.
 ende doe hi thout ghehonden hadde ten holocaust.
 soe ghinc hi wech te dier stat waert die hem god beuolen hadde.
 inden derden daghe so hief hy sijn ogen op ende sach die stat van verre.
 ende hi seide tot sijnen kinderen beit hier mitten ezel.
 ic ende dat kint sullen tot daer tiden.
 ende als wij aenbedet sullen hebben so sullen wi weder tot v keren.
 ende hi nam dat hout vanden holocaust.
 ende hy leidet op ysaac sijn zoon.
 mer hi droech dat vuer ende een zwaert.
 ende doe sij twe te gader ghinghen.
 soe seide ysaac sinen vader.
 vader mijn ende hi antwoerden.
 sone mijn wat wilste.
 sich seide hi hier vuer ende hout.
 waer is die offerhande des holocaustes.
 ende abraham seide.
 sone mijn god sal hem voersien ten offerhande des holocausts.
 doe ghinghen sij te gader.
 ende quamen ter stat daer hem god ghetoent hadde.
 ende daer maecte hi een outaer.
 ende leide daer dat hout bouen.
 ende doe hi ysaac sinen zoon te hoep ghebonden had.
 soe leide hi hem opten outaer opten hoep vanden houte.
 ende hi stac sijn hant wt ende begrepet zwaert.
 dat hi sijnen zoon offeren soude.
 ende sich des heren engel riep vanden hemel ende seide.
 abraham abraham.
 ende hi antwoerde.
 ic bin hier.
 ende die engel seide hem.
 steke dijn hant niet voert bouen dat kint.
 noch en doe hem niet.
 nu kenne ick dattu gode ontsies.
 ende du niet en spaers dijn eengheboren zoon om minen wille.
 abraham hief op sijn ogen.
 ende sach achterwaert enen weder verwarret in den braem mitteu hoeruen.
 ende hij nammen.
 ende hi offerden in holocaust voer sijnen zoon.
 ende hy hiet die naem van dier stat.
 die here siet.
 daer bi seit men noch huyden.
 inden herghe salt die here sien.
 ende des heren enghel riep abraham anderwerf vanden hemel ende seide.
 bi mi seluen heb ic ghezworen seit die here.
 om dattu dese dinc hebste ghedaen.
 ende om dattu niet en spaers dijn eengeboren zoon om minen wille.
 so sal ic di gebendien.
 ende dijn zaet menichfoudighen ghelijc die sterren des hemels.
 ende ghelijc den sande dat is inden ouer vander zee.
 dijn zaet sal besitten sijnre vianden poerten.
 ende in dinen zade sullen worden gebenedijt alle die luyden der aerden.
 om dattu gehoersaem waerste mijnre stemmen.
 abraham keerde weder tot sijnen kinderen.
 ende sij ghinghen te gader te bersabee ende hi woende daer.
 als dese dinghen dus ghedaen waren so wort abraham gheboetscapt.
 dat melcha oec zonen had ghebaert nachor sinen broeder.
 hus den eerstgeboren zoon.
 ende bus sinen broeder.
 ende chamuel der syrien vader.
 ende cafeth.
 ende azau.
 ende pheldas.
 ende iedlaf.
 ende bathuhel.
 van wien rebecca gheboren wort.
 dese acht zonen ghebaerde melcha.
 nachor abrahams broeder.
 mer sine vriendinne wies name roma was.
 si ghebaerde hem thabee.
 ende gaon ende thaas ende maacha.
 sara leefde hondert iaer ende seuen ende twintich.
 si starf in die stat arbea.
 dat is hebron int lant van chanaan.
 ende abraham quam dat hijse beclaghen ende bewenen soude.
 ende doen hi opghestaen was van dien dienste.
 soe sprack hi tot hets zonen ende seide.
 ic bin een toecomelinc ende een vreemde onder uwen luyden.
 gheeft mi dat recht van begrauen mit uwen luyden.
 ende ic sal minen dode grauen hets zonen antwoerden ende seiden.
 hore ons here.
 du biste gods prince onder ons.
 in onsen wtuercoren grauen soe begraue dinen doden.
 ende niemant en salt dy moghen verbieden.
 du en suls in finen graue dinen dode moghen begrauen.
 abraham stont op ende aenbede dat volc van dien lande.
 dat waren hets zonen ende hi seide tot hem.
 ist dattet uwen zielen genoghet dat ic minen dode sal begrauen.
 so hoert mi.
 ende bidt voer mi ephron seors zoon.
 dat hi mi geue die dubbelde speluncke dien hi heeft int achterste deel van sinen acker.
 hy leuerse mi voer uwen luyden voer dat ghelt dat sij waerdich is.
 in besittinge van begrauen.
 want ephron woende int midden van hets zonen.
 ende ephron antwoerde tot abraham.
 daer sij dat alle hoerden die in quamen ter poerten van dier steden ende seide.
 here mijn ten sal alsoe niet gheschien.
 mer hoert bet wat ic spreke.
 ic geue di den acker ende den spelunc die daer in is.
 inder tegen woerdicheit der sonen mijns volcs.
 begraue dinen doden.
 abraham aenbede voer den here ende tvolc vanden lande.
 ende hi sprac tot ephron.
 daer sijn volc omtrent stont.
 ic bidde dattu mi hoerste.
 ic salt ghelt gheuen om den acker.
 ontfanghet.
 ende ic sal alsoe minen doden begrauen inden acker.
 ephron antwoerde hem.
 here mijn hoert mi.
 dat lant dattu eysches.
 is waert vier hondert silueren cyclen.
 dat is die prijs tnsschen di ende mi.
 ende hoe veel is dit.
 begraue dinen doden.
 doe dit abraham ghehoert hadde.
 so woech ende betaelde hi dat ghelt dat ephron gheeyshet had.
 daert heths zonen hoerden vier hondert cyclen siluers.
 geproeft ende openbaer munten.
 ende die acker die wilen ephrons was.
 in die welke die dubbelde spelunc was ende mambre anscouwede.
 beide die acker ende den dubbelde speluncke.
 ende alle sinen bomen in allen terminen al om ende om.
 wort abraham vast ghemaect in besittinghen daert heths zonen saghen.
 ende alle die in quamen in die poerte van dier stede.
 ende aldus begroef abraham sara sijn wijf.
 in die dubbelde speluncke des ackers die mambre anscouwede.
 dat is hebron.
 int lant van chanaan.
 ende die acker.
 ende die speluncke die daer in was.
 wort abraham gheconfirmeert in besittinghe des graues.
 van heths zonen abraham was out ende van veel daghen.
 ende die here hadden in allen ghebenedijt.
 ende hy seide tot sinen ousten knaep van sinen huyse die bouen alle was die hi hadde legghe dijn hant onder minen dye.
 dat ic dy mach bezweren biden here god des hemels ende der aerden.
 dattu niet nemen en suls een wijf voer minen zoon vanden dochteren van chanaan.
 daer ic onder wone.
 mer dattu tiden suls te minen lande ende te mine maechscap ende dattu van daer ysaac minen zoon een wijf nemes.
 die knaep antwoerde of dat wijf niet en wilde comen met mi in dat lant.
 sal ic dinen zone wederleiden in die stat daer du wtgegaen bist.
 abraham seide.
 wachte dattu minen zone nimmermeer darwaert en leides weder.
 die here god des hemels die my gebracht heeft van mijns vaders huys ende vanden lande mijnre geboerten.
 die mi ghesproken heeft.
 ende ghezworen seggende dinen zade sal ic dit lant gheuen.
 hi sal sinen enghel voer di senden.
 ende du suls daer een wijf nemen minen zoon.
 mer en wildi dat wijf niet volgen.
 so en salstu niet ghehouden worden vanden eedt.
 allene en leide minen zone darwaert niet weder.
 dus leide die knaep sijn hant onder abrahams dye sijns heren ende zwoer hem op die reden.
 ende hy nam aldus tien camelen van sijns heren cudde ende hi ghinc wech.
 ende droech met hem alle syne gueden.
 ende doe hi aldus wech ghetijt was soe voer hi te mesopothanien.
 tot nachors poerte.
 ende doe hi die cameels hadde doen rusten buyten der poerten.
 neuens ene putte waters.
 des auonts.
 te dien tiden dat die wiven plegen wt te comen om water te sceppen.
 doe bad hi den here seggende.
 here god mijns heren abrahams god come mi huyden te ghemoet.
 ende duet ontfermicheit met abraham minen here.
 sich ic stae bider fonteinen waters.
 ende der gheenre dochteren die wonen in deser steden sulleu wtcomen om water te sceppeen.
 hier om die ioncfrouwe dien ic seggen sal.
 neyghe dijn cruyc dat ic drincken mach.
 ende die dan weder antwoert drincket.
 ende dijn cameels sal ic oec drincken gheuen.
 dat is si die du bereet hebste ysaac dynen knecht.
 ende hier bi sal ic verstaen.
 dattu ontfermherticheit hebste ghedaen met abraham minen here ende noch en hadde hi die woerden niet voldaen in hem.
 ende sich rebecca quam wt bathuels dochter die melche zone was nachors wijf welke nachor abrahams broeder was.
 ende had een cruyc op haer scouderen een seer schoen ioncfrou.
 ende een alte schone maghet.
 onbekent van mannen.
 ende si was nederghegaen ter fonteynen ende si hadde haer cruyc gheuollet mit water.
 ende si keerde weder.
 ende die knape ginc haer te ghemoete ende seide.
 gif mi een luttel waters te drincken van dijnre cruycken si antwoerde drinct here mijn.
 ende si sette haestelic die cruyc neder op haren arm.
 ende si gaf hem drincken.
 ende doe hi ghedroncken hadde.
 soe seyde sij.
 noch sal ic dijn cameels sceppen water.
 tot dat si alle gedroncken hebben ende si storte haer cruyck wt in die troghen ende sij liep weder ten putte om water te sceppen.
 ende als sijt gescept hadde soe gaf sijt alle die camelen.
 mer die knaep merctese al stilswighende.
 ende hi begeerde te weten of god sinen wech voerspoedelic hadde gemaect of niet.
 ende nae dat die cameels ghedroncken hadden so brochte die man voert gouden inaures.
 die twe cyclen woeghen.
 ende alsoe veel armillen.
 dye tien cyclen woegen.
 ende hi seide.
 tot haer wies dochter bistu.
 segt mi.
 is in dijns vaders huyse enighe stat om te bliuen si antwoerde.
 ic bin bathuels dochter nachors zoon.
 dien hem melcha ghebaerde.
 ende si seide daer toe.
 tonsent is veel stroys ende hoys.
 ende een wide stat om te bliuen is daer die man helde hem neder ende aenbede den here ende seide.
 ghebenedijt moet sijn die here mijns heren abrahams god dye sijn ontfermherticheit ende sijn waerheit niet en heeft ghenomen van minen here.
 ende die mi den rechten wech geleit heeft te mijn heren broeders huys ende aldus liep die ioncfrouwe ende boetscaptet in haers moeders huys al dat si ghehoert had.
 ende rebecca had enen broeder die laban hiete.
 ende hy ghinc haestelic wt totten manne daer die fonteyn was.
 ende doe hi ghesien had die inaures ende die armillen in sijnre susterhanden.
 ende hi ghehoert had alle die woerden dye si seyde dit heeft die man tot mi gheseit.
 soe quam hi tot den man die stont neuen die cameels.
 ende bider fonteynen waters.
 ende seide tot hem.
 des heren ghebenedide com in.
 wat staestu hier buyten.
 ic heb di dat huys bereit ende oec een stat dijn camelen ende hi leiden in die herberghe.
 ende ontloet die cameels.
 ende hij gaf hem stro ende hoy.
 ende water der camelen voeten mede te dwaen.
 ende der mannen die mit hem ghecomen waren ende men leide broot voert in sijn aenscouwen hi seide ic en sal niet eten.
 voer dat ic mijn reden segghen sal.
 hi antwoerde hem.
 spreect.
 ende hi seide hem ic bin abrahams knaap.
 ende die here heeft minen heer seer ghebenedijt ende hi is groot geworden.
 ende hi heeft hem ghegeuen scapen ossen siluer gout knapen ende ioncfrouwen.
 camelen ende ezelen.
 ende sara mijns heren wijf gebaerde minen here in haere outheit enen zoon ende si gaf hem al dat si gehat had.
 ende mijn here heeft mi bezworen seggende du en suls minen zoon gheen wijf nemen van dieu dochteren van chanaan.
 in welker lant dat ic wone.
 mer du sels varen tot mijn vaders huys.
 ende van mijnre maechscappen.
 sulstu minen zoon een wijf nemen.
 mer ic antwoerde minen here.
 of dat wijf met my niet comen en wilde.
 hi seide die here in wies aenscouwen ic wander.
 hi sal mit di sinen engel senden.
 ende hi sal dinen wech betrecken.
 ende du suls minen zoon een wijf nemen van mijnre maechscappen.
 ende van mijns vaders huys.
 du sulste onnosel wesen van mijnre maledictien.
 alstu coemste tot minen naesten ende en gheuen sijse di niet.
 dus quam ic huyden ter fonteynen waters ende ic seide.
 here mijns heren abrahams god.
 oftu betoghen hebste minen wech daer ic nu in wandelen mach.
 sich ick stae neuen een fonteyn waters.
 ende die maghet die wtcomen sal.
 om water te sceppen ende die horen sal van mi ghif mi een luttel waters te drincken wt dijnre cruycken.
 ende die mi seggen sal.
 drinct du.
 ende ic sal sceppen dinen camelen water.
 dat is dat wijf die die here bereyt heeft mijns heren zoon.
 ende doe ic dit al swighende mit mi peinsede.
 so openbaerde rebecca comende mit haer cruyc die si droech op haer scouderen.
 ende si ghinc neder ter fonteynen.
 ende sciep water.
 ende ic seide tot haer.
 gif mi een luttel waters te drincken.
 ende si haeste haer ende sette die cruyc van haren scouderen.
 ende seide mi.
 drinct du.
 ende ic sal oec dinen camelen drincken gheuen.
 ic dranc.
 ende si waterde die cameels.
 ende ic vraghede haer ende seide.
 wies dochter bistu.
 si antwoerde.
 ic bin bathuels dochter.
 nachors zoon.
 die hem melcha ghebaerde.
 ende aldus hinc ic die inaures om haer aensichte te vercieren.
 ende ic leide die armillen in haer handen.
 ende ic aenbede langhes der aerden.
 ende gbenedide den here mijns heren abrahams god.
 die mi ghebracht hadde inden rechten wech.
 dat ic soude nemen mijns vaders broeders dochter sinen zone tot enen wive.
 om dese sake of ghi ontfermherticheit of waerheit duet mit minen here.
 soe segghet mi.
 mer ghenoechtet v oec anders.
 soe segtet mi oec.
 dat ic gaen mach ter rechter ziden of ter luchter ziden.
 laban ende bathuel antwoerden.
 die reden is wtghecomen vanden here ende wi en moghen buyten sijn vermogen niet anders spreken mitti.
 sich rebecca is voer di.
 neemtse ende tide wech.
 ende si si dijns heren zoons wijf.
 alsoe die here ghesproken heuet.
 doe dit abrahams knaep hadde ghehoert.
 soe aenbede hi inder aerden den here.
 ende hi brocht voert silueren vaten ende gouden.
 ende schone clederen.
 ende hi gafse rebecca tot ghiften.
 ende oec gaf hi ghiften.
 haer broeders ende haer moeder.
 ende si maecten werscap.
 ende si aten ende si droncken te gader ende bleuen daer.
 ende die knaep stont vroech op.
 ende seide laet mi.
 dat ic gaen mach tot minen here.
 ende rebecken moeder ende broeder antworden.
 die ioncfrouwe bliue noch tien daghe met ons ende daer na sal si wech tiden hi seide en wilt mij niet houden.
 want die here heuet mijnen wech betoghen.
 laet mi.
 dat ic varen mach toe mijnen here.
 si seiden.
 ropen wi die ioncfrouwe ende vraghen haer haren wille.
 ende doe si gheropen was ende ghecomen.
 soe vraechden si haer.
 wilstu gaen mit desen man.
 si seide ic sal daer mede gaen daer om so lieten sijse tiden ende haer voetster moeder.
 ende abrahams knape ende sijn gheselscap.
 ende si baden voerspoedicheit haere susteren ende seiden du biste onse suster du moetste wassen in dusent dusentighen.
 ende dijn saet moet besitten dijnre vianden poerten dus ghinghen sij sitten op camelen rebecca ende haer ioncfrouwen ende si volgeden den man.
 die wederkeerde haestelijc tot sijnen heer waert.
 te dier tijt soe wandelde ysaac alle den wech die leydet ten putte.
 wies name is des leuendes ende des siendes.
 want hi woende int zuden lant.
 ende hi was wt ghegaen om te ghedencken inden acker doe die dach te hant gheleden was.
 ende doe hij sijn oghen op gheheuen hadde.
 soe sach hi comen die cameels van verre.
 doe rebecca ysaac ghesien hadde.
 soe ghinc si neder vanden cameel.
 ende seide totten knape.
 wie is die man die doer den acker comt in onse gehmoete.
 hi seide haer.
 dat is mijn here ende si nam haestelijc haren mantel.
 ende ouerdecte haer ende die knape vertelde ysaac sijnen here.
 alle wat hi ghedaen hadde.
 ende ysaac leide rebeccam in sijnre moeder woninghe ende hij namse te wiue.
 ende hij mindese so seer.
 dat hi den rouwe daer mede minderde die hij hadde op sijnre moeder doot ende abraham nam een ander wijf wies name was cethuram.
 ende sij ghebaerde hem zamram.
 ende iexan.
 ende madan.
 ende madian.
 ende iesboch.
 ende sue ende iexan wan saba.
 ende dadan dadans sonen waren.
 assirim ende lathusim ende laomim mer van madian worden gheboren epha.
 ende opher ende enoch.
 ende abida.
 ende heldaa.
 alle dese waren cethura sonen.
 ende abraham gaf al dat hi beseten hadde ysaac.
 mer sijnre vriendinnen sonen gaf hi ghiften.
 ende hi scheidese van ysaac sinen soon doe hi noch leuede ter oest ziden waert.
 ende abrahams daeghen waren hondert ende vijf entseuentich iaer.
 ende ofnemende so sterf hi in goeder outheit.
 ende van tidighen ouder ende vol van daghen.
 ende hi wort vergadert te sinen volc.
 ende si grouen hem ysaac ende ysmahel sijn zonen in die dubbelde speluncke.
 die ghemaect is in ephrons acker.
 seors zoen van etheen.
 vanden lantscap van mambre.
 die ghecoft was van heths zonen.
 daer is hi begrauen.
 ende sara sijn wijf.
 ende na abrahams doot so ghebenedide die here ysaac sinen zoen.
 die woende neuen den put wes naem is put des leuende ende des siendes.
 dit sijn ysmehels abrahams zoons gheslachten dia hem agar van egipten saren ioncwijf ghebaerde ende dit sijn sijnre zonen namen.
 in haren namen ende in haren gheslachten ysmahels eerstgheboren soon was nabaioth.
 daer na cedar.
 ende abdehel.
 ende mabsan.
 ende masma ende duma.
 ende massa.
 ende adad ende thema ende ythur.
 ende naphis ende cedma.
 dit sijn ysmahels zonen.
 ende haer namen bi haren castelen ende poerten.
 twaelf princen waren si van haren gheslachten.
 die iaren van ysmahels leuen waren hondert ende seuen ende dertich iaer.
 ende ghebrekende so is hi doot.
 ende hi is toegheleit tot sinen volke.
 ende hi woende van euila tot sur.
 die egipten scouwet den ghenen die in assirien gaen ende hi starf voer alle sine broeders dit sijn oeck ysaacs gheslachten abrahams sone.
 abraham wan ysaac.
 ende doe hij veertich iaer out was.
 soe nam hi te wiue rebeccam bathuels dochter van syrien.
 van mesphotamien labaans suster.
 ende ysaac badt den heer voer sijn wijf.
 om dat sij ondrachtich was ende hi ghehoerde hem ende gaf rebecken ontfanc.
 mer in haren buyc so waren moeilic die clene kinderen.
 ende rebecca seide.
 of mi dus te gheschieden was wat noot dede mi te ontfaen.
 ende sij ghinc dat sij den here te rade gaen soude.
 hij antwoerde ende seide.
 twee luyden sijn in dinen buyc ende twee volc sullen werden ghedeylt wt dinen buyc.
 ende dat een volc sal dat ander verhoghen.
 ende die meerre sal die minre dienen.
 te hant was toe comende die tijt van ghebaren.
 ende sich twee knapelijn worden gheuonden in haren lichaem.
 die eerst wt quam was root.
 ende al harich in die manier eens vels.
 ende sinen naem wort gheheeten esau.
 te hant quam die ander wt.
 ende hielt mitter hant sijns broeders plante.
 ende daer om heet hi iacob.
 ysaac was tsestich iaer out doe hem dese cleyne kinderen worden gheboren.
 doe dese kinderen volwassen waren.
 soe wort esau een behendich man te iaghen.
 ende een ackerman.
 iacob was een simpel man ende woende in tabernaculen.
 ysaac minde esau om dat hi van sijn wiltuanc plach te eten.
 ende rebecca minde iacob.
 ende iacob soet een pulment.
 ende doe esau tot hem ghecomen was moede vanden acker so seide hij.
 gheef mi van deser roder zode.
 want ii bin herde moede om die sake wart sijnen name gheheten edom.
 iacob seide.
 vercoepe mij dijnen eerstgheboren.
 hi andwoerde sich ic sterue.
 wat sullen mi vorderen die eerste gheboren.
 iacob seide daer om zweer mi esau zwoer hem ende vercofte die eerstgheboren.
 ende na dien nam hi broot ende van dien warmoese teten ende at ende dranc ende ghinc wech.
 ende micte cleyn dat hi die eerstgheboren verccoft hadde doe die hongher wordden was op dat lant na dier ondrachtich ede die ghesciet was in abrahams daghen.
 soe ghinc ysaac tot abimalech den coninc vanden palestijnen.
 ende gerara.
 ende die here openbaerde hem ende seide ende ganc niet neder in egipten.
 mer ruste int lant dat ic dij segghen sal ende doe daer pelgrimagie.
 ende ic sal mit di sijn ende di benedien.
 want di ende dijnen sade sal ic geuen alle dese lantscappen.
 ende ic sal voldoen den eet dien ic gheloeft hebbe dinen vader abraham.
 ende ic sal dijn saet menichfoudighen gheliken die sterren des hemels.
 ende ic sal dijne nacomelinghe gheuen al dese lantscappen.
 ende in dijnen sade sullen wordden ghebenedijt alle die luyden der aerden.
 om dat abraham ghehoersam heeft gheweest mijnre stemme.
 ende om dat hi heuet ghewacht mine gheboden.
 ende mijn beuelen.
 ende om dat hi ghehouden heeft mine oeffeninghe ende mijn wet.
 ende aldus bleef ysaac in gerara.
 ende doe hem die mannen vander stat vragheden van sijnen wiue.
 soe antwoerde hi.
 het is mijn suster.
 want hi ontsach hem dat hij lijden soude dat sij hem ghesellet was te huwelic.
 want hij achte dat si hem misschien dootslaen souden om hare schoenheit ende doe vele daghe gheleden waren ende hi daer woende.
 soe sach abimalech die coninc vanden palestinen tot eenre venster wt.
 ende hi sach ysaac spelen met rebecca sinen wiue.
 ende hi ontboet hem ende seide.
 het is openbaer dattet dijn wijf is.
 waer bi hebstu ghelogen dat sij dijn suster is.
 hi antwoerde.
 ic ontsach dit ic steruen soude om hare wille ende abymalech seide.
 waer bi leitstuut op ons.
 yemant vanden volke mocht gheleghen hebben bi dijnen wiue.
 ende du sondtste op ons ghebrocht hebben ene grote sonde ende hi gheboet alle den volc ende seide.
 soe wie des mans wijf ghenaket.
 hi sal den doot steruen ende ysaac saeyde in dien lande.
 ende hi vant in dien iaer hondertfout.
 ende die heer ghebenedide hem.
 ende hi wort een rijc man.
 ende hi ghinc voertgaende ende toewassende.
 tot dat hi alte seer groot was gheworden.
 ende hi hadde besittinghe van scapen ende van vele vee ende familien.
 om dese saec beniden hem die palestinen.
 ende alle die putten die abrahams sijns vaders knapen ghegrauen hadden.
 die slechtense ende voldense mit aerden te dien tiden.
 al so seer dat abimalech selue seide tot ysaac.
 ganc wech van ons.
 want du biste alte veel machtigher gheworden dan wi.
 ende hi ginc wech ende quam totter vloet in gerara ende woende al daer.
 ende echter so groef hi ander putten.
 die abraham sijns vaders knapen ghegrauen hadde.
 ende die wilen eer geslecht hadden die philestinen.
 ende hi hietese metten seluen namen.
 daerse sijn vader te voren mede gheheeten hadde.
 ende sij grouen in die vloet.
 ende sij vonden leuende water.
 mer daer was ghesceel van den herden van gerara.
 teghen ysaacs herden ende sij seideu ons is dit water.
 ende om dese sake so heete hi den name des putten van dat aldaer ghesciet was ende heetse claghe.
 ende si grouen enen anderen ende om dien so streden si oock.
 ende hij heete die onurientscap.
 ende si tiden van daer ende groef een ander put.
 om die welcke si niet en streden.
 ende aldus so heete sijnen naem breetheit.
 ende hi seide.
 nu heeft ons die here ghebreet.
 ende heeft ons doen wassen opden lande.
 ende van dier stat ghinck hi op tot barsabee.
 ende daer openbaerde hem die here ende seide in dier nacht.
 ic ben abrahams dijns vaders god.
 en wilt niet ontsien.
 want ic ben bi di.
 ic sal di ghebenedien ende menichuoudighen dijn zaet.
 om abrahams mijns knechts wille.
 ende aldus stichte hij den heer aldaer een outaer.
 ende als hi desheren naem angheropen hadde so spreide hi sijn tabernakel wt ende beual sijnen knapen dat sij een put grauen souden.
 doe tot deser stat ghecomen waren.
 abymelech van gerara.
 ende ochozath sijn vrient.
 ende phicol die leidsman sijnre ridderen.
 so seide ysaac tot hem.
 wat beroemdi tot mi tot enen man dien gi hatet.
 ende hebten van v verdreuen.
 si antwoerden.
 wij sien dattie here mitti is.
 ende hier om segghen wi.
 een eedt sij tusschen ons.
 ende aengaen wij beloefte.
 dattu ons niet quaets doen en sels.
 also wij dij niet en hebben ghenaect datti toebehoerde.
 mer wi lieten dij met vreden.
 ende wi en deden di niet enich verdriet die ghewassen waers met des heren benedictien.
 dus makede hi hem een werscap ende na die spise ende na die dranc stonden sij vroech op.
 ende sworen onderlinghe.
 ende ysaac lietse varen vredelijc tot hare stat.
 ende sich in dien seluen daghe quamen ysaacs knapen.
 ende boetscapten hem vanden put die si ghegrauen hadden.
 ende seiden.
 wij hebben water gheuonden daer bi so hiete hi den put oueruloedich.
 ende die poerten wort den name ghegeuen bersabee.
 tot desen daghe toe.
 doe esau twalf iaer out was soe nam hi twe wijuen.
 iudith beheris dochter van etheen.
 ende basemath elons dochter van dier seluer stat ende si hadden beide verbolghen ysaacs ende rebecken ghemoede.
 ysaac was out gheworden ende sijn oghen worden ghedonckert.
 ende hi en mochte niet sien.
 ende hi riep esau sijnen outsten soon.
 ende seide hem sone mijn.
 hi antworde.
 ic bijn hier sijn vader seide hem.
 du sietste dat ic out bin gheworden.
 ende ic en weet den dach mijns doots niet.
 neem dijne wapene.
 ende dijn koker ende diju boghe.
 ende ganc daer buten.
 ende alstu yet ghegrepen sulste hebben met iaghen so make mi daer of een pulment als du wetes dat ic wil.
 ende brenctet tot mi dat ic eten mach.
 op dat di mijn ziel benedien mach eer ic steruen sal doe dit rebecca ghehoert hadde.
 ende esau wechghegaen inden acker om te voldoen sijns vaders ghebot.
 soe seide si tot iacob haren soon.
 ic hoerde dijnen vader spreken met esau dinen broeder.
 ende hi seide hem.
 brenct my van dinen wiltuange.
 ende maket my spise dat ic eten mach.
 ende ic di gebenedien mach voer den here eer ic steruen sal.
 nu daer om sone mijn doet mi nen raet.
 ganc totten cudde ende brenct mi twe die beste hueken die daer sijn.
 dat icker dinen vader spisen of maken mach.
 die hi gaern eet.
 ende als du die hem suls in ghedraghen hebben ende hijse ghegheten heeft.
 dat hi di ghebenedie eer hi steruen sal.
 iacob antwoerde haer du wetes dat esau minen broeder is een harich man.
 ende dat ic sachte bin.
 ist dat mi mijn vader tast ende hy geuoelt dat ict bin.
 ic ontsie dat hi meenen sal dat ic hem wilde bespotten.
 ende dat hi dan die maledictie op mi brengen sal voer die benedictie.
 die moeder seide.
 in mi soe moet dese maledictie sijn sone mijn.
 allene soe hoer mijn stemme.
 ende ganc ende breng dat ic seide.
 hi ghinc wech ende brachtet.
 ende gaft sijnre moeder.
 ende si ghereide daer of spise alsoe sij wiste dat sijn vader wilde.
 ende si cleden met esaus harde guede clederen.
 die si te huys bi haer hadde.
 ende die vellekijn vanden hueken want si om sijn handen.
 ende decte dat bloot vanden halse ende si gaf hem dat pulment.
 ende die broede die si gebacken hadde leuerde si hem.
 ende hi droechse in.
 ende seide.
 vader mijn.
 hy antwoerde ic hoert wie biste zone mijn ende iacob seide.
 ic bin esau dijn eerst geboren zoon.
 ic heb gedaen alstu my beuaels.
 stant op.
 ende sitte ende eet van minen wiltuange.
 dat mi dijn ziel gebenedien mach.
 ysaac seide weder omme tot sijnen zoon.
 hoe moechstu soe saen wilt vinden zone mijn.
 hi antwoerde het was gods wille.
 dattet my soe haest teghens quam dat ic wilde.
 ende ysaac seide.
 com harwaert dat ick dy tasten mach sone mijn.
 ende prouen oftu biste esau.
 minen zoon.
 of niet.
 hy ghinc tot sijnen vader.
 ende doen ysaac ghetast hadde.
 soe seide hi.
 die stemme is iacobs stemme.
 mer die handen sijn esaus handen.
 ende hi en bekenden niet.
 want hi harighe handen had ghetoent die ghelikenis hadden van esaus handen.
 daer om ghebenedide hi hem.
 ende seide.
 du bist mijn zoon esau.
 hi antwoerde.
 ic bint.
 hi seide brenct mi die spisen van dinen wiltuange zone mijn.
 datti mijn ziel gebenedien mach.
 ende doe hijse hem ghedraghen had ende ghegeten hadde soe brocht hi hem oec wijn.
 doe hien ghedroncken had.
 so seide hi tot hem.
 com tot my.
 ende cusse mi zone mijn.
 hi ghinc te hem.
 ende custen.
 ende te hant doe hi geuoelde den rooc van sijnen clederen so gebenedide hi hem ende seide.
 sich die roke mijns zoons is.
 als die roke eens gheuolts ackers.
 dien die here gebenedijt heeft.
 god moet di gheuen vanden douwe des hemels.
 ende vander vetheyt der aerden ouerulodicheit van coren ende van wijn ende van olye.
 ende dy moeten dienen die volke.
 ende die geslachten moeten di aenbeden.
 weest here dijnre broederen.
 ende voer di moeten worden ghebuycht dijnre moeder zonen.
 die di vloeken sal.
 moet vermaledijt sijn.
 ende die di gebenedien sal.
 van benedictien moet hi worden veruollet cume hadde ysaac dese reden voldaen.
 ende doe iacob dair buyten gegaen was so quam esau.
 ende hy droech ten vader in die spisen die hi ghesoden hadde van sinen wiltbrade ende hi seide vader mijn stant op.
 ende eet van dijns zoons wiltuange dat mi dijn ziel gebenedien mach.
 ende ysaac seide hem.
 wie bistu.
 hi antwoerde.
 ic bin dijn eerst geboren zoon esau ysaac verscoet van groten wonder.
 ende meer dan men gelouen mochte so verwonderde hi ende seide wie ist die mi onlancs gheleden brocht gheuanghen wiltbraet.
 ende ic at van allen eer du quames.
 ende ic hebben ghebenedijt.
 ende hi sal ghebenedijt sijn.
 als esau ghehoert had sijns vaders redenen.
 soe bulderde hi met groten gherope.
 ende hi viel ter neder ende hi seide.
 ghebenedie mi oeck vader mijn.
 hy seide.
 dijn broeder quam loeslic.
 ende ontfinck dijn benedixie ende esau seide daer toe.
 gherechtelic soe is hi sinen naem ghehetn iacob want siet hi heuet mi nu anderweruen vertreden.
 hi nam te voren mijn eerste gheboren.
 ende nu anderwerue heuet hi mine benedictie ondraghen ende ondergaen.
 ende hi seide echter tot sinen vader.
 en hielstu oec mi niet die benedictie.
 ysaac antwoerde.
 ic hebben dinen here gemaket ende alle sijn broeders heb ic onder gedaen tot sinen dienste.
 ic hebben versekert van coren ende vau wijn ende van olye.
 ende na desen zone mijn.
 wat sal ic di voert mogen doen.
 ende esau seide hem.
 vader en hepstu mer ene benedictie alleen.
 ic bidde dattu mi oec ghebenedies ende om dat hi met groten rope weende.
 so wort ysaac beruert ende seide tot hem.
 inder vetheit der aerden ende inden douwe des hemels van bouen sal wesen dine benedictie.
 du suls leuen met den zwaerde.
 ende dinen broeder dienen.
 ende die tijt sal comen.
 dattu sulste of scudden sijn iock van dinen necke.
 hier om soe hate esau altoes iacob.
 om die benedictie daer hem sijn vader mede gebenedijt hadde.
 ende hi seide in sijn herte.
 die daghen van mijns vaders ghewenen sullen comen.
 ende ic sal iacob minen broeder dootslaen ende dit wort rebecca ghebootschapt ende si sende ende riep iacob haren zoon ende seide tot hem sich esau dinen broeder dreyghet di dat hi di sal dootslaen.
 nu daer om zone mijn hoer mijn stemme ende stant op ende ganc tot laban minen broeder in aran.
 ende du suls met hem wonen een luttel daghen tot dat dijns broeders gramscap gheruste.
 ende sijn onwaerdicheit cesseer.
 tot dat hy verghetet dattu teghens hem misdaen hebs.
 hier na sal ic senden.
 ende ic sal di van daer hier weder brengen.
 waer bi sal ic worden berouet van beide minen zonen in enen daghe.
 ende rebecca seide tot ysaac.
 mi verdriet mijns leuens om heths dochteren.
 ist dat iacob nemet een wijf vanden geslachte dies landes.
 soe en wil ic niet leuen.
 aldus riep ysaac iacob ende ghebenediden.
 ende beual hem ende seide.
 en wilt gheen wijf nemen vanden gheslachte van chanaan.
 mer ganc.
 ende tide wech in mesopothamia van syrien.
 tot bathuels huys dijnre moeder vader.
 ende neem di daer een wijf van labans dochteren dijns oems.
 ende die almachtighe god moet di ghebenedien.
 ende doen wassen ende menichfoudigen dattu sijn moetes in scaren van volc.
 ende hi moet di gheuen abrahams benedictien ende dinen zade na di.
 dattu besitten moetes dat lant dijnre pelgrimagie.
 ende dat hi ghelouet heuet dinen oudeuader.
 ende doen ysaac hadde ghelaten doe tide iacob wech in mesophothamien van syrien.
 tot laban bathuels zone die van syrien was.
 ende was rebecca sijnre moeder broeder ende doe easu sach.
 dat sijn vader iacob had ghebenedijt.
 ende dat hi hem ghesent had in mesophothamien van syrien.
 dat hi daer een wijf soude nemen.
 ende dat hi hem nader benedictien beuolen had ende gheseit.
 en neem gheen wijf vanden dochteren van chanaan.
 ende iacob ghehoersaem was vader ende moeder.
 ende ghegaen was te syrien waert.
 ende om dat hi oec ghewaer wort dat sijn vader niet gaern an en sach chanaans dochteren.
 soe ghinc hi tot ysmahel.
 ende nam te wiue.
 melech ysmahels dochter die abrahams zoon was nabayoths suster.
 al sonder die wyue die hi te voren hadde doe iacob aldus wt bersabee ghegaen was.
 soe tide hy tot aran waert.
 ende doe iacob ghecomen was tot eenre stat.
 ende hy daer rusten wilde nader sonnen onderganc.
 soe nam hi vanden stenen die daer laghen.
 ende leidese onder sijn hooft.
 ende hi sliep in die selue stede.
 ende hi sach in den droem een leder staende op die aerde.
 ende haer hoecheit rackede den hemel.
 ende hi sach des heren enghelen al die leder opgan ende ofgaen.
 ende hy sach den here an die leder leuende ende hi seide hem.
 ic bin die here abrahams dijns vaders god.
 ende ysaacs god.
 dat lantscap daer du in slapes.
 sal ic di geuen ende dinen zade.
 ende dijn zaet sal wesen als ghemul der aerden.
 du suls worden ghebreit ten oesten ende ten westen.
 noerden ende ten zuden.
 ende in dy ende in dinen zade sullen worden gebenedijt alle die gheslachten der aerden.
 ende ic sal dijn behoeder wesen warwaerts dattu tides.
 ende ic sal di wederbrenghen in dit lant.
 ende ic en sal di niet laten voer dat ic voldaen sal hebben alle dat ic gheseit hebbe.
 ende doe iacob ontwaec was vander stat daer hy lach ende sliep.
 soe seide hi.
 waerlick soe is die here hier in deser stat.
 ende en wistes niet.
 ende hi ontsach hem ende seide.
 hoe veruaerlic is dese stat.
 hier en is anders niet dan gods huys.
 ende die poerte des hemels.
 daer om stont hi vroech op.
 ende nam die steen die hy onder sijn hooft gheleit had.
 ende hy verhieffen in een tytele.
 ende hi storter olye op van bouen.
 ende hi hiete dye poerten naem bethel.
 die te voeren luza hietede.
 ende iacob beloefde ene beloefte ende seide ist dat god mit mi si.
 ende hi mi behuet inden wech daer ic in wandele.
 ende gheeft mi broot te eten.
 ende een cleet an te doen.
 ende keer ick myt voerspoedicheit weder in mijns vaders huyse.
 soe sal mi die here in god wesen ende desen steen dien ic verheuen hebbe in enen tytel.
 sal heten gods huyse.
 ende van allen dien dattu mi gheuen suls so sal ic di offeren thienden iacob tide voert aldus ende quam ten oesten lande.
 ende sach enen put in enen acker.
 ende drie cudden van scapen daer neuen legghende.
 want wt die put plach dat vee te drincken.
 ende des putten mont was besloeten mit enen groten steen.
 want het was daer een castume.
 als alle die scapen vergadert waren dat si den steen of keerden.
 ende als si ghedroncken hadden soe leiden sien weder op den mont vanden putte.
 ende iacob seide totten herden broeders waen si di.
 sij antwoerden.
 van aran.
 ende hi vraghede hem.
 ende seide.
 kendi laban nachors zone.
 sij seiden.
 wi kennen hem.
 is hi ghesont seide iacob.
 ia hi seiden sij.
 ende sich rachel sijn dochter comt mit haren cudde ende iacob seide.
 noch isser vele daghes ouer.
 ende ten is gheen tijt datmen die cudde driue ter coyen waert ghif te voren den scapen drincken.
 ende drijfse also weder ter weyden.
 sij antwoerden wi en mogen.
 voer dat al dat vee vergadert wort.
 ende dan sullen wi den steen heffen van des putten monde ende die cudden sullen drincken.
 noch spraken si.
 ende sich rachel quam mit haers vaders scapen.
 want si hoede een cudde.
 ende doese iacob gesien hadde.
 ende hi wiste datter sijn nichte was.
 ende die scapen waren labans sijns oems.
 so hief hi den steen op daer den putte mede gesloten was.
 ende doe die cudde ghedroncken hadden soe omhelsede hijse.
 ende hy hief op sijn stemme ende weende.
 ende hi seide haer dat hy was haers vaders broder.
 ende rebecken zoon.
 ende si haeste haer ende seit haren vader.
 ende doe hi ghehoert hadde dattet iacob sijnre suster zoon was die daer gecomen was soe liep hi hem te gemoete.
 ende hi omhelseden.
 ende viel op hem ende kusten.
 ende leyden in sijn huys.
 ende doe hi ghehoert hadde die sake van desen weghe soe antwoerde hi.
 du biste mijn been ende mijn vleysch.
 ende doe die dagen van eenre maent voldaen waren.
 soe seide hem laban.
 sulstu mi te dancke dienen.
 om dattu mijn broeder biste.
 segt wattu van loon ontfanghen suls.
 hi hadde twe dochteren.
 die meester naem was lya.
 ende die minste heet rachel.
 mer lya was leep mitten oghen.
 ende rachel was van schonen aensichte ende van minliken aenschouwen.
 ende iacob mindese ende seide.
 ic sal di seuen iaer dienen om rachel dijn minste dochter.
 laban antwoerde.
 het is beter dat icse di gheue dan enen anderen man.
 daer om bliue mit mi.
 aldus diende iacob seuen iaer laban om rachel.
 het dochte hem luttel dagen ouermits dye groetheit vander minnen.
 ende hi seide tot laban.
 gheuet my mijn wijf.
 want te hant is die tijt voldaen.
 dat ick tot haer ingaen mach.
 ende laban riep ende node vele scaren van sinen vrienden te werscap.
 ende maecte die brulocht.
 ende des auonts leide hi tot iacob in lya sijn dochter.
 ende gaf haer een ioncwijf die zelpha heet.
 ende doe iacob nader castumen te haer in ghegaen was.
 doet smorghens gheworden was soe sach hi lya.
 ende hy seide tot laban sinen sweer.
 wat is dit dattu mi doen wilste.
 en diende ick dy niet om rachel.
 waer om hebstu mi lyam ingheleyt.
 laban antwoerde ten is gheen gewoente in onser stat da wi die minste voer moegen te huwelic gheuen.
 voldoe een weke van dagen des huwelics.
 ende ic sal di rachel oec gheuen.
 om dat werc daer ghi my seuen ander iaren om dienen selt.
 iacob consenteerde dese beloefte.
 ende doe een weke gheleden was soe nam hi rachel te wiue.
 ende die vader gaf haer een ioncwijf die bala heet.
 ende doe iacob ten lesten ghecregen hadde sijn begeerde huwelic.
 soe minde hi meer die achterste dan die eerste.
 ende hi diende noch seuen ander iaer bi laban sinen sweer.
 ende doe die here sach dat iacob lyam versmade.
 so ondede hi haer vroulicheyt.
 ende liet haer suster ondrachtich bliuen.
 ende si ontfinc ende ghebaerde enen zoon.
 ende heete sijnen naem ruben ende seide.
 die here heeft gesien mijn oetmoedicheit nu sal mi mijn man minnen.
 ende echter ontfinc si.
 ende ghebaerde enen zoon ende seide.
 om dat die here gehoert heuet datmen mi in versmaetheden versmadet heeft.
 soe heuet hi mi oec desen gegheuen.
 ende hi hete sinen naem symeon.
 ten dorden male ontfinc sij ende gebaerde enen anderen zoon.
 ende seide.
 nu sal oeck mijn man mit mi vergadert worden.
 om dat ic hem drie zonen ghebaert hebbe.
 ende hier om hete si sinen naem leuy.
 ten vierden male ontfinc si.
 ende gebaerde enen zoon ende seide.
 nu sal ic den here belien.
 ende om dit soe hete si sinen name iudas.
 ende sij hielt op te ghebaren.
 doe rachel sach dat si ondrachtich was.
 soe benide si haer suster.
 ende seide tot haren man.
 ghif mi kinder.
 of anders so sal ic steruen.
 ende iacob antwoerde ende wort gram ende seide.
 om gode bin ict.
 die di berouet heeft van der vruchte dijns buycs si seide.
 ic heb een ioncwijf bala.
 ganc in tot haer dat si gebare op mijn knyen.
 ende dat ic van haer kinder hebben mach ende si gaf hem bala dat hi daer mede wesen mach.
 ende doe die man tot haer inghegaen was.
 soe ontfinc si ende ghebaerde enen zoon.
 ende rachel seide.
 die here heeft mi gheuonnist.
 ende heeft mijn stemme ghehoert ende heeft mi enen zoon gegeuen.
 ende hier om heet si sinen naem dan.
 ende echter ontfinc bala ende ghebaerde enen anderen zoon.
 ende rachel seide.
 die here heeft mi ghelijc ghemaect mijnre suster.
 ende ic bin starc geworden.
 ende si hete sienen naem neptalim.
 doe lya gewaer wort dat si liet te ghebaren.
 soe gaf si selpham haer ioncwijf haren man.
 ende doe si nae haere ontfanc enen zoon ghebaerde.
 soe seide si salichlic.
 ende hier om hete si sinen naem gad.
 zelpha gebaerde noch enen anderen zone.
 ende lya seyde.
 dit is om mine salicheit.
 want alle die wiuen sullen mi salich heten.
 ende hier om heet si hem aser.
 ende ruben ghinc wt inden acker inden tide des tarwen oest ende hi vant mandragoren.
 ende hi brachtse lya sijnre moeder ende rachel seide ghif mi een deel van dijns zoons mandragoren.
 ende lya antwoerde.
 duncket di cleyn dattu mi minen man ondergaen hebste.
 ten sij dattu oec mi nemes mijns zoons mandragoren.
 rachel antwoerde ende seide.
 hi sal te nacht slapen mitti om dijns zoons mandragoren.
 lya ghinc wt iacob ta gemoet.
 doe hy des auonts weder vanden acker keerde.
 ende seide.
 du suls tot mi incomen.
 want ic heb di ghehuyert om loen om mijns zoons mandragoren.
 ende hy sliep mit haer dien nacht.
 ende die here hoerde haer ghebet.
 ende si ontfinc ende ghebaerde den vijften zoon.
 ende seide.
 god heuet mi desen loen gegeuen.
 want ic mijn ioncwijf minen man gaf.
 ende si heten sinen naem ysachar.
 ende echter ontfinc lya ende gebaerde den sesten zoon.
 ende seide.
 god heeft mi rijc ghemaeet mit gueder ghiften.
 oec dese reyse mijn man sal myt my wesen.
 om dat ic hem ses zonen ghebaert hebbe.
 ende hier om so hete si sijnen name zabulon.
 ende na hem gebaerde si hem ene dochter die dyna heet.
 ende die here ghedachte rachels ende hoerdese.
 ende ondede haer vroulicheit.
 ende si ontfinc ende ghebaerde enen zoon ende seide.
 die here heuet minen lacher of ghenomen.
 ende si heet sinen naem ioseph ende seide.
 god moet mi enen anderen zoon toe doen.
 doe ioseph geboren was so seide iacob tot sinen sweer.
 laet mi.
 dat ic wederkeren mach te minen vader lande ende te minen lande.
 ghif my mine wiuen ende mine kinderen daer ic di om gedient heb.
 dat ic wech mach gaen.
 du wetes den dienste daer ic di in ghedient heb.
 laban seide hem.
 sal ic gracie vinden in dinen aenschouwen in minen ondervinde heb ic ondervonden.
 want mi god ghebenedijt heeft om dinen wille.
 sette dijn loon dat ic dy gheuen sal.
 iacob antwoerde du wetes dat hoe ic di ghedient hebbe.
 ende hoe groot dine possessie in minen handen heeft gheweest du hadste luttel eer ic hier quam.
 ende nu biste rijc gheworden.
 ende die here gebenedide di te minen incomen.
 hier om ist recht dat ic tot enighe tide mijn huys voersie.
 ende laban seide.
 wat sal ic di gheuen.
 iacob antwoerde.
 ic en wil niet.
 mer doestu dat ick eyssche.
 soe sal ic noch hoeden ende voeden dijn vee.
 vergadere alle dine cudde ende verscheide alle dine bonte scapen.
 ende die menigerhande verwe op haer vel hebben.
 ende so wat dat root ende besmet is ende van menigherhande verwe wesen sal.
 beide in scapen ende in gheyten.
 dat sal mijn loon wesen.
 ende morghen sal mijn rechtuaerdicheyt antwoerden.
 als die tijt van plaideren toe comen sal voer di.
 ende alle die niet sijn en sullen van menigher hande verwe ende mit vlecken van graeu.
 beide in scapen ende in gheiten.
 die sullen my berispen van dieften.
 ende laban seide.
 ic hebt bequaem dattu eyssches.
 ende in dien daghe soe scheide hi die gheyten ende die scapen.
 ende bocken ende weders die menichfoudich waren van verwen ende ghesprekelt of mit vlecken.
 ende alle die cudde van eenre verwen.
 dat is die wit of swart waren van vlieze.
 die leuerde hi in sijnre zonen handen.
 ende hy leide drie dachuaert weghes tusschen hem ende sinen behuweden zonen iacobs.
 die sijn ander cudde voede.
 doe nam iacob groene popelbomen rueden ende van amandelbomen.
 ende hi wtplantese.
 ende hi dede een deel die scelle of ende doe hi hem die scellen ofgetogen hadde.
 so openbaerde die witheit.
 mer die gene die heel ende ongescellet waren.
 die bleuen groen.
 ende na dier maniere so wort die verwe menigerhande ende iacob leidese inden troegen daermen dat water in goet.
 op dat als.
 die cudden quamen om te drincken.
 dat si voer oghen souden hebben die rueden ende dat si in haren aenscouwen ontfaen souden.
 ende het ghesciede dat inder hetten des springhens.
 die scaep aenscouweden die rueden.
 ende dat si ghebaerden van menigherhande verwen beulect ende besprekelt.
 mit verkeerder verwen ende iacob sceide die cudde.
 ende leide die rueden inden troeghen voer der rammeren oghen.
 ende al dat swart of wit was dat was labans.
 mer die ander waren iacobs.
 als si die cudden onder hem sceiden.
 als ten eersten tiden die scapen spronghen.
 soe leide iacob dye rueden inden troeghen vanden wateren.
 voer der rammen oghen ende der scapen.
 dat si ontfaen souden mit aensien der rueden.
 mer als die achterste reden soe si ontfingen soe en leide hi die rueden niet.
 ende die spadighe drachten waren labans.
 ende die vanden eersten tiden waren iacobs.
 ende iacob wort rijc bouen maten ende hi hadde vele cudden.
 ioncwiuen ende knapen cameels ende ezelen na dien dat iacob hoerde labans zonen woerden die seiden.
 iacob hevet al ghenomen dat ons vaders was.
 ende van sinen guede is hi gheworden rijc.
 ende voerbarich.
 ende hi merkede oec labans aensichte.
 dat hi te hem waert niet en was ghelijc dat hi ghisteren ende eerghisteren hadde gheweest.
 ende sonderlinghe om dat die here seide keer weder in dijnre vader lant.
 ende in dijn gheslachte ende ic sal mit di wesen.
 so sende hi ende riep rachel ende lya inden acker daer hi die cudde voede.
 ende seide hem.
 ic sie uwes vaders aensichte.
 dat hi te mi waert niet en is als hi ghisteren ende eerghisteren was.
 ende mijns vaders god heeft mit mi geweest.
 ende ghi weet dat ic mit alle minen crachten uwen vader heb ghedient.
 mer v vader heuet mi ommegaen.
 ende heuet mijn loon verwandelt thien werf.
 nochtan en liet hem god niet dat hij mi scaden mochte soe wanneer dat hi seide die onghelike scapen ende gheyten sal dijn loon sijn.
 so gebaerden sij alle ongelike scapen ende drachten.
 mer als hi verkeert seide.
 du sels alle die witte nemen voer dijn loon.
 soe ghebaerden alle die cudden wit ende god heuet uwes vaders guet ghenomen.
 ende heeftet mi ghegeuen want na als die tijt van ridene der scapen toecomen was.
 soe hief ic mijn ogen op.
 ende ic sach in drome die mannen springhen op die wiuen.
 die onghelike ende die geulecte ende die van verscheidene verwen waren.
 ende des heren engel seide tot mi inden slape iacob ic antwoerde ic bin hier hi seide.
 hefte op dijn oghen.
 ende sich alle die mannekijn die onghelike ende die ghesprekelde ende die gheulecte springhende op die wiue want ic heb al gesien datti laban ghedaen heeft.
 ic bin god van bethel.
 daer dn den steen saluedes.
 ende mi belofte beloefdes.
 nu daer om stant op ende ganc wt desen lande.
 ende keer weder int lant dijnre geboorte.
 ende rachel ende lya antwoirden.
 hebben wi yet bliuende int guet.
 ende inder erfachticheit van ons vaders huys.
 ende heuet hi ons niet gheacht als vreemde wiuen ende heeft ons vercoft.
 ende heuet onse loon ghegeten mer god heuet ons vaders rijcheit genomen.
 ende heeftse ons ende onsen kinderen gegeuen.
 dair bi so duet al dat di dye heer beuolen heeft.
 ende aldus stont iacob op.
 ende hi settede sinen kinderen ende sinen wiuen op cameels ende ghinc wech.
 ende nam al dat guet ende die cudden.
 ende so wat dat hi in mesophothamien ghewonnen had.
 ende voer tot ysaac sinen vader int lant van chanaan te dien tiden was laban ghegaen om sijn scapen te sceren.
 ende rachel stal haers vaders afgoden.
 ende iacob en wilde sijn sweer niet seggen dat hi vlien wilde.
 doe hi wech gegaen was beide hi ende alle dat sijns van rechts was.
 ende hy drie riuieren ouerleden was ende hi tide teghen den berch van galad.
 soe wort laban ghebootscapt ten dorden daghe dat iacob vloe.
 ende hi nam mit hem sijn broeders.
 ende volghede hem na seuen daghen.
 ende hi begrepen inden berch van galaad.
 ende laban sach in drome god teghen hem seggende.
 wachte di dattu niet scarpelic en sprekes tegens iacob.
 ende iacob had te hants sijn tabernaculen wt gespreyt inden berch.
 ende doe hem laban mit sinen broedern hadden veruolget.
 soe settede hi tenten inden seluen berch van galaad.
 ende hi seide tot iacob.
 waerom hebstu aldus ghedaen.
 dattu my heimelic mijn dochteren ontfoeren woudes als gheuanghen mitten zwairde.
 waer bi woustu vlien buyten mynen weten ende en woudes my niet laten weten.
 dat icti hadde moghen volghen mit bliscappen ende mit gesange.
 mit tamburen ende mit citharen.
 du en woudes niet ghedoghen dat ic cussen soude mijn zonen ende mijn dochteren.
 du hebste sottelic ghedaen.
 ende nu is mijn hant oec machtich di quaet te doen mer dijns vaders god seide mi gisteren wacht di dattu teghens iacob niet hardelick en sprekes.
 nu het si alsoe.
 du begheerdes tot dinen vrienden te gaen.
 ende in dijn begeerte was dijns vaders huys.
 waer om hebstu gestolen mine goden.
 iacob antwoerde.
 dat ic wech tide sonder dine weten.
 ic ontsach dattu mit cracht dijn dochteren gehouden soudes hebben mer dattu mi van diefte berispes.
 onderwien dattu dinen goden vindes.
 salmen doden voer onse broeders.
 ganc ende ondersoke.
 ende soe wat dattu van dinen goeden onder mi vinden suls neemt.
 doe hi dit seide so en wiste hi niet dat rachel die afgoden ghestolen had ende aldus ghinc laban in iacobs tabernaculen.
 ende besocht lya ende beide die ioncwiuen.
 ende hi en vant daer niet ende doe hi in rachels tente ghecomen was.
 soe haeste si ende berchde die afgoden onder eens cameels stro ende sij sat daer op.
 ende doe hi alle die tente ondersocht hadde ende hi niet en vant.
 so seide rachel mijn here en belge hem niet.
 dat ic voer dy niet opstaen en mach.
 want mi is nu gheschiet na die gewoente vanden wiuen ende aldus wort bespot labans naersticheit die sochte.
 ende iacob verhyef sinen moet ende seide met ghescelde.
 om welke mine misdaet ende om wat sonde bistu na mi aldus onsteken.
 ende hebste ondersocht al mijn huysraet.
 wat hebstu gheuonden van allen den gueden dijns huys.
 zegget hier voer mijn broeders.
 ende voer dijn broeders.
 dat sijt vonnissen tusschen di ende my.
 heb ic hier om twintich iaer met dy geweest.
 dat dine scapen ende dine gheyten.
 niet ondrachdich en waren.
 ende dat ic niet die weders dijns cudden en hebbe gegheten.
 noch dat ic di niet en hebbe ghetoent dat gheuaen was vanden beesten.
 ic gout di alle scade.
 ende so wat dat ghestolen wort dat eysschedes du van mi.
 dach ende nacht wort ic verbarnt van hetten ende van coude.
 ende die slaep vloe van minen oghen.
 dus heb ic ghedient twintich iaer in dijn huys veerthien iaer om dine dochteren ende ses iaer om dine cudden.
 ende du verwandelste thienwaruen mijn loon.
 ende en hadde nu mit mi niet geweest mijns vaders abrahams god.
 ende ysaacs vrese.
 so soustu mi nu misschien bloet hebben laten gaen.
 met god aensach mijn vernoy ende die pine mijnre handen.
 ende hi berispede di ghisteren.
 ende laban antwoerde hem.
 mijn dochteren ende al dattu sies is mijn.
 ende die zonen ende die cudden.
 wat mach ic doen minen zonen ende minen neuen.
 daerom com ende aengaen wi beloefte.
 dattet si oerconstcap tusschen di ende my.
 ende aldus nam iacob enen steen.
 ende verhieffen in enen tytel.
 ende hi seide sinen broederen.
 brenct toe stenen.
 ende si vergaderden stenen ende maecten enen hoep.
 ende si aten daer op.
 ende laben heten.
 den hoep des oerkondes.
 ende iacob heten den hoep des oircontscap elck na die proprieteyt na sijnre talen ende laban seide desen hoep sal oerconde wesen huden tusschen mi ende di.
 ende daer bi wort sinen naeme geheten galaad.
 dat bediet hope des oercondes ende laban seide daer toe die here moet aensien ende vonnissen tusschen ons als die een vanden anderen wesen sal.
 oftu mijn dochteren quelleste.
 ende oftu ander wiuen bouen hem inhaelste.
 niemant en is onse reden oirconde sonder god.
 die tegenwoerdich dit ansiet ende hi seide echter tot iacob.
 sich desen hoop ende desen steen die ic verheuen hebbe.
 sal een oirconde wesen tusschen mi ende di.
 ia desen hoop ende desen steen seg ic sullen wesen in oircontscap.
 want of icker ouerlide ende te di waert come of dattu ouerlides.
 mi quaet peinsede.
 soe moet abrahams god ende nachors god ende haerre vader god vonnissen tusschen ons iacob swoer bider vresen ysaac sijns vaders.
 ende doe iacob offerhande gheoffert had inden berch soe riep hi sinen broeders dat sij broot eten souden.
 ende doe si ghegheten hadden so bleuen sij daer.
 mer laban stont op bi nachte.
 ende custe sijn zonen ende sijn dochteren.
 ende ghebendide hem.
 ende keerde weder in sijn stat iacob ginc oec wech den wech dien hi begonnen had.
 ende hem quamen te ghemoet gods enghelen.
 ende doe hij se sach so seide hi.
 dit sijn gods scaren ende heet den name van dier stat manaym.
 dat is scaren.
 ende hy sende voerboden tot esau sijnen broeder.
 int lant seyr.
 vanden lantscappe van edom ende hete hem ende seide.
 dus suldi spreken tot minen here esau.
 dit seit iacob tot sinen broeder.
 ic hebbe ghewoent mit laban ende daer gheweest tot in desen daghe toe.
 ic heb ossen ende ezels ende scapen.
 ende knapen ende ioncwiuen ende ic sende nu bootscap an minen here.
 dat ic gracie mach vinden in dinen aenscouwen.
 ende die boden keerden weder tot iacob ende seiden.
 wi quamen tot esau dinen broeder.
 ende sich hy comt di te ghemoet mit vier hondert mannen.
 iacob ontsach hem harde seer ende van vreesen soe deylde hi dat volc dat mit hem was.
 ende oec die cudden ende die scapen ende die ossen.
 ende dye cameels in tween scaren ende seyde.
 comt esau ter eenre scaren ende slaet hij se.
 sal die ander scaer die ouer is behouden bliuen.
 ende iacob seide.
 god mijns vaders abrahams.
 ende god mijns vaders ysaacs.
 here die mi geseit hebste.
 krer weder in dijn lant ende in die stat dijnre geboerten.
 ende ic sal di wel doen.
 ic bin te clein tot allen dinen ontfermicheden.
 ende der waerheit die du mit dinen knechte hebste voldaen.
 mit minen stock leet ic ouer dese iordane.
 ende nu come ick weder mit tween scaren.
 bescherme my van mijns broeders esaus handen.
 want icken ontsie alte seer.
 dat hi machschien niet en come ende verslae die moederen mitten kinderen.
 du hebs ghesproken dattu mi weldoen sels.
 ende dattu mijn zaet breiden soudes ghelijc den zande van der zee.
 datmen niet tellen en mach omdats soe vele is.
 ende doe hi daer dien nacht gheslapen hadde.
 soe scheide hij daer vandaen ende hi sende giften esau sinne broeder.
 twe hondert gheyten twintich bocken.
 twe hondert scapen.
 twintich rammen.
 ende drachtighe cameels mit haren volenen dortich.
 ende veertich coeyen.
 ende stieren twintich ende twintich ezelinnen ende thien haerre volenen ende dit sende hi bi sijnre knapen handen.
 elc cudde verscheiden ende hi seide sinen kinderen.
 ganc voer mi ende een spacie sal wesen tusschen elc cudde.
 ende hi beual den eersten seggende.
 ghemoetstu minen broeder esau.
 ende vraget hi di.
 wiens dattu biste ende werwaert dattu gaeste ende wies is dattu volges.
 soe sulstu antwoerden.
 wij sijn dijns knechts iacobs.
 hi heuet giften gesent sinen heer esau.
 hi comt oec na ons.
 oec gaf hy den anderen den derden ende hem allen die den cudden volgheden gheboden ende seide mit desen woirden so spreect tot esau als gi hem vindt.
 ende gi sult daertoe segghen.
 iacob dijn knecht.
 hy volghet oec onsen wech na want iacob seide.
 ic sal hem beureden mitten ghiften die voergaen.
 ende daer na sal ickem sien.
 ende misschien hi sal mijns guedertieren worden.
 ende aldus so ghinghen die ghiften voer iacob.
 mer hi bleef alle die nacht inden scaren.
 ende doe iacob vroge op was ghestaen so nam hi beide sijn wiuen.
 ende also vele ioncwiuen mit elf zonen.
 ende hy ghinc ouer dat wedde iaboch.
 ende doe hi al ouer gheleit had dat hem toe behoerde.
 so bleef hi dair allene.
 ende sich dair so worstelde enen man mit hem tot des morghens.
 ende doe hi sach dat hi iacob niet verwinnen en mochte.
 so taste hi die zenen van sinen dye.
 ende te hant verdroechdese.
 ende hi seide tot iacob.
 laet mi gaen.
 want te hant gaet de dagheraet op.
 hi antwoirde.
 ic en sal di niet laten gaen.
 ten si dattu mi ghebenedies daer om seide hi.
 wat is dinen naem.
 hy antwoerde.
 iacob.
 ende die ghene die seide.
 men sal dinen naem niet meer heten iacob.
 mer israhel sulstu heten.
 want oftu teghen gode biste starc.
 gheweest.
 hoe veel meere sulstu stercker wesen tegen die menscen.
 iacob vragede hem segt mi mit wat name bistu gheheten.
 hi antwoerde.
 waer bi vraechstu minen name die wonderlic is.
 ende hi ghebenediden inder seluer stat ende iacob hete den naem van dier stat phanuel.
 ende seide ic heb den here gesien van aensichte tot aensichte.
 ende mijn ziel is behouden gheworden.
 ende te hant ghinc hem dye zon op.
 ende doe hi ouer phanuel was gheleden.
 mer hi hinckede mitten voete.
 ende om die sake soe en eten die kinder van israhel niet die zenen.
 die verdroechde in iacobs dye tot in desen daghe.
 om dat hi tastede die zene van sijnre dye.
 ende dat si verdroghede.
 doe iacob sijn oghen op dede.
 soe sach hi esau comen ende die vier hondert mannen mit hem ende hi scheide lyen zonen ende rachels zonen ende beide der ioncwiuen.
 ende hi settede beide die ioncwiuen.
 ende haer kinderen inden beghinne.
 ende lyen ende hair kinderen in die ander stat.
 mer die achterste so sette hi rachel ende ioseph.
 ende hi ghinc voert ende aenbede seuenweruen op die aerde.
 tot dat sijn broeder naerre quam.
 ende esau liep aldus te ghemoet sijnen broeder ende omhelseden.
 ende begreep hem om den hals ende custen ende weende.
 ende doe hij sijn oghen op hief soe sach hij die wijuen ende hair cleine kinderen.
 ende hi seide.
 wat willen hem dese.
 ende horen si tot di.
 iacob antwoerde.
 dit sijn die clene kinderen.
 die mi dinen knecht god gegeuen heeft.
 ende die ioncwiuen quamen nairre ende haer zonen ende neychden tot esau.
 oeck quam lya voirt mit haer kinderen.
 ende doe si oec aenbedet hadden.
 soe aenbede die achterste ioseph ende rachel ende esau seide wat scaren sijn dat dien ic ghemoete.
 iacob antwoerde om dat ic gracie vinden soude voer minen here soe heb ic v die scaren voer ghesent.
 ende esau seide.
 broeder mijn ic heb vele.
 dat dijn is si dijn iacob seide.
 ic bidde en wilt also niet doen.
 mer of ic gracie geuonden heb in dinen ogen.
 soe neem een ghifte van minen handen.
 want ic aensach dijn aensichte.
 of ick gods aensichte aensaghe wes mi guedertieren.
 ende ontfanc die benedictie die ic di ghebracht hebbe.
 ende die my god ghegeuen heeft.
 die alle dinc geeft.
 cume mit sijns broeders dwange ontfinc hijt ende seide gae wi te gadere.
 ende ic sal ghezelle wesen dijns weges ende iacob seide here mijn du wetes dat ic teder cleine kinder hebbe met mi ende drachtighe scapen ende ossen.
 doe ic die meer gaen met arbeyden.
 so sullen alle die cudden in enen dage steruen.
 mijn here sal voer gaen voer sijnen knecht.
 ende ic sal allencken volgen sijne voetstappen also ic sien sal dat myne cleine kindere vermogen sullen.
 tot dat ic tot minen here comen sal in seyr esau antwoerde.
 ic bidde di.
 dat doch vanden volke dat mit mi is.
 mitti bliuen ghezellen dijns weghes.
 iacob seide ten is gheen noot.
 dit allene behoue ic.
 dat ic here mijn gracie vinden mach in dinen aenschouwen.
 ende aldus keerde esau in seyr in dien daghe allen den wech dien hi ghecomen was.
 ende iacob quam in sochot.
 ende doe hi daer een huys ghemaket hadde ende sijn tenten ghesleghen.
 soe hete hi den name van dier stede sochot dat bediet tabernaculen.
 ende hi ghinc ouer in salem in die poerte dier van sychem.
 die int lant van chanaan is.
 nae dien dat hi weder ghecomen was van mesopothamien in syrien.
 ende hi woende neuen die poorte.
 ende hi coft daer een deel vanden ackere daer hi tenten in gheslagen hadde.
 van emors zonen sychems vader om hondert lammeren.
 ende hi makede daer een outaer.
 ende aenriep daer op den stercken god van israhel.
 lyen dochter dijna ghinc wt.
 om dat sij sien soude die wiuen van dien lantscappe.
 ende doe sychem emors zone die van eueen gheslachte was.
 ende prince van dien lande dijnam ghesien hadde.
 so minde hijse.
 ende namse.
 ende slieper mede.
 ende vercrachte die maget ende sijn ziell worde verheelt met haer.
 ende mit smekene so zaluede hijse.
 die drouich was.
 ende hi ghinc tot emor sinen vader ende seide.
 nem dese ioncvrouwe mi tot ene wiue.
 doe dit iacob gehoert had.
 so waren sijne zonen van dair ende waren inden voeden vanden vee veronledicht.
 so sweech hij tot dat si weder quamen ende doe emor sychems vader wtgheomen was.
 om dat hi iacob spreken soude.
 siet soe quamen sijn zonen vanden acker.
 ende doe si hoirden wat dair gesciet was.
 soe worden si zeer gram.
 om dat hi een vuyl dinck ghedaen had in israhel.
 ende om dat hi een ongheoirloft dinc ghedaen had.
 ende iacobs dochter vercracht ende emor sprac hem aldus toe.
 sychems mijns zoons ziel hanget an uwer dochter ziel.
 gheefse hem te wiue.
 ende laet ons onderlinghe huwelic maken.
 gheuet ons uwe dochteren.
 ende neemt weder onse dochteren.
 ende woent mit ons.
 tlant is in uwer macht.
 oeffenet vercoept ende coept ende besittet ende sychem seide oec tot haren vadder ende tot hare broeders ist dat ic mach gracie vinden voer uwen luyden.
 ende so wat ghi setten sult sal ic gheuen.
 meerret die duwarie.
 ende eysschet ghiften.
 ic sal garen geuen dat gi eysschen sult.
 mer allene geuet mi dese ioncvrouwe te wiue.
 ende iacobs zonen antwoerden.
 sychem ende sinen vader in boesheden.
 also gram waren si om dat haer suster vercracht was.
 wi en moghen niet doen dattu eyssches.
 ende wi en moghen onse suster niet gheuen enen obesneden man.
 dat ongheoorloft is ende sonde met ons.
 ende hier sullen wi beloefte doen moghen wildi ons gelijc wesen.
 ende besniden in uwen luyden al dat mans maecsel heeft.
 dan sullen wi nemen ende gheuen onderlinghe onse dochteren ende uwe.
 ende wi sullen mit di wonen.
 ende sullen een volc wesen.
 mer en wildi niet worden besneden soe sullen wi onse dochteren nemen ende gaen wech.
 haer presenteringhe ghenoechde emor ende sinen zone sychem.
 ende die ionghelinc en beide niet hi woude te hant doen dat si eysscheden.
 want hi minde die ioncfrouwe sere.
 ende hi was die voerbarichste in al sijns vaders huys.
 als si inder poerten vander stede ghecomen waren spraken sij tot den volke dese mannen sijn vredelick.
 ende willen mit ons wonen.
 si copen ende vercopen int lant ende si oeffenent dat wijdt ende breet is ende het behoeft oeffenens.
 wi sullen haer dochteren nemen te wiue.
 ende wi sullen hem die onse gheuen.
 een dinc is daer dit grote guet mede belet wort.
 ist dat wij onse mannen besniden.
 ende wi deser luyden zeden houden.
 soe sal haer guet ende haer vee ende al dat sij besitten int lant ons wesen.
 allene laet ons dit doen.
 ende wi sullen te gader wonen ende een volc maken.
 si consenteerdent alle.
 ende besneden alle haer mannen.
 ende siet ten dorden daghe als die wonden alre zeerste doen.
 soe begrepen twe van iacobs zonen symeon ende leui dinen broeders haer zwaerden.
 ende ghinghen stoutelic in die poerte.
 ende als si alle die mannen dootgheslaghen hadden.
 soe doden sij emor ende sychem te gader.
 ende namen dynam haer suster van sychems huys.
 ende doe si vter poerten gecomen waren.
 so vielen iacobs anders zonen op die doden.
 ende si woesten die poort in wraec dat haer sustet vercracht was.
 ende sij woesten al dat daer was in die huysen ende in die ackeren.
 haer scapen.
 haer vee.
 ende die ezels.
 ende haer cleine kinderen leiden si gheuanghen ende haer wiuen doe si vromelic ghedaen hadden.
 so seide iacob tot simeon ende leuy ghi hebt mi ghestoert.
 ende ghehaet ghemaect mitten chananeen ende pherezeen dye in dit lant wonen.
 wij sijn luttel.
 ende si sullen hem vergaren ende slaen mi.
 ende ic sal worden ofghedaen ende mijn huys.
 si antwoerden.
 waren si sculdich te misbruycken onse suster als een licht wijf hier en binnen sprac.
 die here tot iacob ende seyde.
 stant op ende ganc te bethel ende wone daer.
 ende make daer gode een outaer die di openbaerde.
 doe du esau dinen broeder vloes.
 ende iacob riep al sijn huys te gader.
 ende seide.
 werpt of die afgoden die in midden uwen luyden sijn.
 ende wort ghesuuert.
 ende dwaet uwe clederen.
 coemt laet ons opgaen in bethel.
 dat wi daer den here een outaer maken.
 die mi ghehoerde inden daghe mijns vernoys.
 ende hy was gezelle mijs weghes.
 dus gauen si hem alle die vreemde goden die sij hadden.
 ende die inaures die in haren oren waren.
 ende iacob groefse onder enen cherebinthus dat is een bome die stont achter die poort van sychem.
 ende doe sij wech ghetijt waren soe begrepen godes vrese alle die steden die omtrent daer waren.
 ende sij en dorsten niet na volghen den ghenen die wech ghinghen.
 dus quam iacob te lusa.
 die int lant van chanaan is die ghetoenaemt is bethel.
 hy ende alle dat volc met hem.
 ende hi stichte daer den here een outaer.
 ende hi hiete dien naem van dier stat gods huse.
 want daer openbaerde hem god.
 doe hi sijnen broeder vloech.
 te dien tiden so starf delbora rebecken voetster moeder.
 ende si is begrauen ter wortele bethel onder een eycke.
 ende hi noemde die stat die eycke des gheweens.
 ende god openbaerde echter iacob.
 na dien dat hi wedercomen was van mesopothamien in syrien ende quam in bethel.
 ende hi ghebenedide hem ende seide.
 du en sels voert meer niet gheheten worden iacob.
 mer israhel sal dijn naem sijn ende hi hiete israhel.
 ende seide hem ic bin god almachtich.
 wasse ende worde menichfoudich.
 lndeu ende volc sal wt di sijn wt dijne leudene sullen comen coninghen.
 ende dat lant dat ic abraham ende ysaac gaf.
 dat sal ic dij gheuen ende dijnen sade na dij.
 ende hij ghinc van hem.
 ende iacob verhief enen stenen tytel.
 in dier stat daer hem god ghesproken hadde.
 ende offerde daer op lybamente.
 ende storter oly op.
 ende hiete des stats name bethel doe hi van daer ghinc.
 soe quam hi ten tide vanden lenten te lande dat leit te effrata waert.
 ende doe daer rachel in arbeide van kinde was.
 so beghonste si in vresen te worden om den groten arbeit van der drachte.
 ende die vroede vrouwe seide haer en wilt dij niet ontsien want du sels desen soon oec hebben ende doe haer die ziel wt ghinc van pinen.
 ende haer die doot aen quam te hant.
 hiet si haers soons naem bennoni.
 dat bediet zoone mijns rouwen.
 mer die vader hieten beniamin dat bediet sone des rechter hants.
 ende rachel starf ende is begrauen inden weghe die leidet te effrata.
 dat is bethleem.
 ende iacob verhief een tytel bouen haer graft.
 dat is die tytel van rachels graue tot in desen daghe.
 ende doe hij van daer ghinc.
 soe settede hij die tabernacule ouer die toorne des cudden.
 ende doe iacob woende in dat lantscap doe ghinc ruben wech.
 ende sliep met bala sijns vaders vriendinne.
 ende dit en was hem niet verborghen iacobs sonen waren xij.
 lia sonen.
 die eerst gheboren ruben.
 symeon.
 leui.
 iudas.
 ysachar.
 ende zabnlon.
 rachels sonen.
 ioseph ende beniamin.
 bale rachels inocwiues sonen.
 dan ende neptalim.
 zelphe lyen ioncwiues sonen.
 gad ende aser.
 dit sijn iaobs sonen.
 die hem gheboren worden in mesopothamien van syrien.
 iacob quam tot ysaac sijnen vader te mambre die stede arbee dit is hebron.
 daer abraham in vreemde lande was ende ysaac.
 ende ysacs daghen worden ghemaect hondert ende tachtich iaren.
 ende verteert van outheden so is hi doot.
 ende toegheleit an sijnen volcke out ende vol van daghen.
 ende esau ende iacob sijn sonen grouen hem dit sijn esaus gheslachten.
 hi is edom.
 esau nam wijuen vanden dochteren van chanaan.
 ada elons dochter van etheus ghesachte.
 ende oolibama aneen dochter sebeons sone van eueus gheslachte.
 ende basemath ysmahels dochter nabaioths suster.
 ende ada ghebaerde eliphas.
 basemath wan rahuel oolibama wan iehus.
 ende ihelon.
 ende chore dit sijn esaus sonen.
 die hem worden geboren int lant van chanaan.
 ende esau nam sine wiuen ende sine sonen ende dochteren.
 ende elc siel sijns huys.
 ende sijn goet ende zijn vee.
 ende al dat hij mochte hebben int lant van chanaan.
 ende ghinc wech in een ander lantscap.
 ende ghinc van sinen broeder iacob.
 want si waren seer rijc.
 ende en hadden te gader niet moghen wonen.
 ende dat lant haere vreemtheit en gedoechdese niet om die menichte van haeren cudden.
 ende esau woende inden berch seyr.
 hi is edom dit sijn esaus gheslachten edoms vader in den berch seyr.
 ende dit sijn sijnre sonen mannen.
 eliphas was ada esaus wijfs sone.
 rahuel was basemaths sijns wijfs sone.
 ende eliphas sonen waren.
 theman.
 ende omar ende zephua.
 ende gathan.
 cenes.
 ende chore.
 ende tamua was eliphas esaus soons vriendinne.
 ende sij ghebaerde hem amalech dit sijn ada esaus wijfs sonen.
 rahuels sonen waren.
 naath ende zara.
 semma ende meza dit waren basemaths esaus wijfs sonen.
 dit sijn oolibamas sonen anees dochter die sebeons soon was esaus wijf die hem ghebaeede.
 iehus ende ihelon ende chore dit sijn die hertoghen van esaus sonen.
 eliphas sonen die esaus eerst gheboren soon was die hertoghe theman.
 die hertoghe omar.
 die hertoghe sephua.
 die hertoghe cenez.
 die hertoghe chore.
 die hertoghe gathan.
 die hertoghe amalech.
 dit waren elyphas sonen int lant van edom.
 ende dit waren adaen sonen.
 ende dit waren oec rahuels soonen.
 esaus soen.
 die hertoghe naath.
 die hertoghe zara.
 die hertoghe semma die hertoghe meza.
 dit waren die hertoghen van rahuel.
 int land van edom.
 dit waren basemaths sonen.
 esaus wijf.
 ende dit sijn oolibama sonen.
 esaus wijf.
 die hertoghe iehus die hertoghe ihelon ende die hertoghe chore dit sijn oolibama aneen dochter esaus wijf hertoghen.
 dit waren esaus sonen ende dit waren sijn hertoghen.
 hij is edom.
 dit waren seyr des horreus soonen die int lant woenden.
 lothan.
 ende sobal.
 ende sebeon.
 ende anan.
 ende dison.
 ende ezar.
 ende dysan dit waren horreus seyrs soonen hertoghen.
 int lant van edom ende lothans zonen worden.
 horrei ende eman ende lothans suster was thamna.
 ende dit waren sobals zonen.
 aluhan ende maneeth.
 ende ebal.
 sephi ende onan.
 ende dit waren sebeons zonen.
 achia ende anan dit is anan.
 die hete wateren vant inder wildernissen.
 doen hi sebeons sijns vaders ezelen ter weyden hielt.
 ende hij had enen zoon die disan heet.
 ende een dochter hiet oolibama.
 ende dit waren dysans zonen.
 abdaz.
 ende iesban.
 ende iethran ende charan.
 dit waren oec esers zonen balaanan.
 ende zenan.
 ende athan.
 ende dysan hadde zonen hus.
 ende aran.
 dit waren die hartoghen van horreen.
 die hertoghe lothan.
 die hertoghe sobal.
 die hertoghe sebeon.
 die hertoghe anan die hertoghe dyson.
 die hertoghe eser die herthoge dysan.
 dit waren die hertoghen van horreen.
 die regneerden inden berch seyr dit waren die coninghen die regneerden int lant van edom.
 eer die kinder van israhel enen coninc hadden.
 balaach beor zone.
 ende sijnre poerten name was denaba.
 ende balach starf.
 ende voer hem regneerde iobab zaren zone van bosra.
 ende doe iobab doot was soe regneerde voer hem husam.
 vanden lande themanen.
 ende doe dese doot was soe regneerde voer hem adad bedadis zone.
 die madian sloech in moabs lantscap.
 ende sijnre poerten name was anith ende doe adad doot was.
 soe regneerde voer hem semla van maserecha.
 doe dese oec doot was.
 soe regneerde oeck voer hem saul vander riuiere rooboth.
 ende doe dese oec gestoruen was.
 so volgede na hem int rijc balanan achobors zone.
 doe dese oec doot was.
 soe regneerde voer hem adad.
 ende sijnre poirten naem was phon.
 ende men hete sijn wijf meezabel mathreths dochter die mizaabs dochter was.
 dit waren esaus hertogen namen.
 in haren gheslachten.
 ende steden ende in haren namen.
 die hertoge thamna.
 die hertoghe aluha die hertoghe iethet.
 die hertoghe oolibama.
 die hertoge ela.
 die hertoge phinon.
 die hertoge cenez.
 die hertoge theman.
 die hertoge mabser.
 die hertoge mabdihel.
 die hertoge hiram dit waren die hertogen van edom wonende int lant haers heerscaps dit is esau die vader dier van ydumea mer iacob woende int lant van chanaan daer sijn vader vreemde in woende.
 ende dit sijn sine gheslachten als ioseph sestien iaer out was.
 soe voede hy een cudde mit sinen broeders.
 doe hi noch een kint was.
 ende hi was mit bale ende selphe sijns vaders vriedinnen zonen.
 ende hi wroechde voer sinen vader sine broeders.
 van al te quader sonden.
 want israhel minde ioseph bouen alle sine zonen.
 om dat hy hem gewonnen had in sijnre outheyt ende hi maecte hem enen rock mitten naelde ghewracht.
 mer doe sijn broeders saghen.
 dat hi meer was ghemint vanden vader dan alle sijne broederen soe hate si hem.
 ende si en mochten hem niet vreedsamelic spreken.
 ende het geschiede.
 dat hi sinen broederen vertelde enen droem dien hi ghesien had.
 ende dat was een sake ende een sayen van meerre haten.
 ende hi seide tot hem hoert minen droem dien ic ghesien heb.
 mi docht dat wi bonden scouen inden acker.
 ende dat mijn scoue opstont ende bleef staende.
 ende uwe scouen daer omtrent stonden ende aenbeden minen scoue.
 sijn broederen antwoerden.
 sulstu onse coninc sijn.
 of sullen wi onder dijn heerscappie sijn of worden ghedaen.
 dese saec van desen droem ende van desen redenen.
 gaf voetsel van hate ende van nijde.
 hi sach oec enen anderen droem.
 ende dien vertelde hi sinen broeders ende seide.
 ick sach bi drome.
 als of mi die sonne.
 ende die mane.
 ende elf sterren aenbeden.
 ende doe hi dit sinen vader ende sinen broederen gheseit hadde.
 so berispede hem sijn vader.
 ende seyde.
 wat wil hem dese droem die du ghesien hebste.
 sullen wi ic ende dijn moeder ende dijn broeders di aenbeden opter aerden.
 hier om soe haten hem sijn broeders.
 mer die vader mercte dit dinc al swigende ende doe sijn broeders waren duerende om sijns vaders cudden te weyden hoedende in sychem.
 so seide.
 israhel tot hem dijn broeders hueden ter weyden die scapen in sychem.
 com ic sal di tot hem senden.
 doe hi antwoerde ic bin bereet.
 so seyde hi.
 ganc ende besich of alle dingen te punte sijn omtrent dijn broeders.
 ende dat vee.
 ende brenct mi boetscap watmen daer duet.
 ioseph wort ghesent vander valeyen hebron.
 ende quam in sychem.
 ende een man vant hem dolende inden acker.
 ende vraechde hem wat hi sochte.
 hi antwrerde hem.
 ick soeke mijn broders.
 segt mi.
 waer sij die cudden ter weyden hoeden ende die man seide sij sijn wech ghegaen van deser stat.
 want ic hoerde hem seggen gae wi in dothaim daer om ghinck ioseph nae sinen broderen.
 rnde hi vant se in dothaim ende doe si hem van verre sagen.
 eer hi tot hem quam so pensden si hem te doden.
 ende spraken onderlinge.
 sich die dromer comt.
 comet ende doden wi hem.
 ende werpen hem in die oude cysterne.
 ende wi sullen seggen dat hem een alte qnaden beest verslonden heeft.
 ende dan sullen wi sien wat hem sine dromen vorderen sullen.
 doe dit ruben hoerde soe pinde hi hem hoe hi hem van haren handen verlossen mochte.
 ende seide.
 en laet ons sijn ziel niet doden.
 noch en storten wi sijn bloet niet wt.
 mer werpten in dese oude cysterne die inder wildernissen is.
 ende hout uwe handen sonder misdaet.
 mer dit seide hi om dat hi en verlossen wilde van haren handen.
 ende sinen vader weder gheuen.
 te hant doe ioseph tot sinen broederen ghecomen was.
 so deden si hem wt sinen rock die tot sinen inckel ghinc ende mitter naelden ghewracht was.
 ende si deden hem inden ouden put.
 die gheen water en hadde.
 ende doe si gheseten waren om broot te eten.
 soe saghen sij comen wegeganghers van ysmahels geslachte van galaad.
 ende haer cameels droeghen specien ende resinen.
 ende scatten ende tiden in egipten waert daer om seide iudas tot sinen broederen.
 wat batet ons dat wi onsen broeder doden ende wi helen sijn bloet.
 beter ist dat wi hem vercopen dese van ysmahel.
 ende dat onse handen niet en worden besmet.
 want hi is onse broeder ende onse vleysch sinen ghebroederen ghenoechde sijne redene.
 ende si toghen hem vter cysternen.
 ende vercoften hem den coopluyden van ysmahel die daer leden om dortich silueren penninghen.
 ende sij voerden in egipten.
 ende doe ruben wedergecomen was ter cysternen so en vant hi dat kint niet.
 ende hi scuerde sijne cledere.
 ende ghinc tot sijnen broederen ende seide.
 dat kint en openbaert niet ende waer sal ic gaen.
 ende si namen iosephs rock ende wentelden in een hueken bloet dat si ghedoot hadden.
 ende si senden enighen dien totten vader draghen soude ende segghen desen rock hebben wi gheuonden.
 besich oft dijns zoons rock is of niet.
 ende doen die vader bekende soe seide hi.
 het is mijns zoons rock.
 een alte quaden beest heeften gegheten.
 een beest heeft ioseph verslint.
 ende hi scuerde sine clederen ende dede een haren cleet an.
 ende beweende sinen zone vele tijts.
 ende doe sine kinderen vergadert waren om dat si vertroesten souden haers vaders rouwe.
 so en woude hi gheen troest ontfaen.
 mer hi seide.
 ic sal wenende nede r gaen te minen zone in die helle.
 ende doe gheduerde israhel in ghewene.
 die van madyan vercoften ioseph in egipten.
 phutiphar pharaons gelubde knaep.
 die meester was van sinen ridderen te dien tiden ghinc iudas neder van sinen broderen.
 ende quam tot enen man van odollamiten wies name was hiram.
 ende hi sach daer een mans dochter van chanaan.
 die sue hete.
 ende hi namse te wiue ende ghinc tot haer in ende si ontfinc ende ghebaerde enen zoon ende hete sinen naem her.
 echter ontfinc si dracht.
 ende die zone die gheboren wort hete si onan.
 ende si ghebaerde den dorden ende dien hete si sela.
 ende doe dese geboren wort.
 so hielt si op meer te gebaren.
 ende iudas gaf her sijn eerst ghebore zoon een wijf wies name thamar was.
 ende her iudas eerstgheboren zoon was quaet in des heren aenscouwen.
 ende hi wort van hem ghedodet daer om seide iudas tot onan sinen zone.
 ganc in tot dijns broeders wijf.
 ende gheselle di mit hare dattu dijns broeders zaet verweckes.
 mer doe onan ghewaer wort dat hem die kinderen niet en souden worden gheboren daer hi tot sijns broeders wijf inginc.
 soe storte hi dat zaet in die aerde.
 om datter gheen kinderen en souden gheboren worden onder sijns broeders name.
 ende hier om so sloech hem die here.
 om dat hi een onwaerdich dinck dede.
 om deser saken wille soe seide indas thamar sijnre behuweder dochter.
 wes weduwe in dijns vaders huys.
 tot dat sela mijn zoon gewassen is.
 want iudas ontsach.
 dat sela oec sternen mocht gelijc sijn broeders.
 sij ghinc wech.
 ende woende in haers vaders huys.
 ende doe vele iaren ouer leden waren.
 soe starf sue.
 iudas wijf.
 ende doe hi na gheween.
 troest ontfangen had soe ghinc hi op totten scerers van sijnen scapen.
 hi ende hiras van odollamite die scaepherde des cnddes in thamnas.
 ende het wort thamar geboetscapt dat haer zweer op ghinc in thamnas.
 om die scaep te scheren.
 ende si leyde of weduwelicke clederen.
 ende nam om enen mantel.
 ende verwandelde haer abijt.
 ende sat op die wegescheidinge des weges die te thamnas waert leidet.
 om dat sela ghewassen was.
 ende dat si hem noch niet te manne ontfaen en hadde.
 ende doese iudas sach.
 soe waende hi dattet een licht wijf gheweest hadde.
 want si hadde haer aensicht ouerdect om datment niet bekennen en soude.
 ende iudas ginc te haer in.
 ende seide.
 laet mi dat ic bi di leggen mach.
 want hi en wist niet dattet sine behuwede dochter was si antwoirde.
 wat sulstu mi gheuen oftu gebruyken moghes bi mi te leggen.
 hi seide.
 ic sal di gheuen een hueken vanden cudde.
 ende doe si echter seide.
 ic salt doen dattu wils.
 op dattu mi een bruut pant lates tot dattu mi sendes dattu beloefs soe seide iudas.
 wat wilstu datmen di gheue voer dijn bruyt pant.
 si antwoerde.
 dijn vingerlinc.
 ende die armille.
 ende dien stoc dien du in dijn hant houdes.
 ende te enen medelegghen soe ontfinc dat wijf.
 ende stont op ende ginc wech.
 ende si dede dat abijt of dat sij aenghedaen had.
 ende si dede haer weduwelike cleder an.
 ende iudas sende den hueke mitten herde odollamite.
 ende dat hi weder nemen soude die pande die hi den wiue gegeuen hadde.
 ende doese die herde niet en vant.
 so vragede hi den luyden van dier stat.
 waer is dat wijf die in die weghescheide sat.
 ende doe si alle antwoerden in dese stat en was gheen licht wijf.
 soe keerde hij weder tot iudam ende seide hem.
 ick en vant haer niet.
 ende die luden van dier stat seiden mi.
 datter nye gheen licht wijf en sat.
 iudas seide.
 sij heeftet haer.
 waerlic si en sal ons niet mogen berispen van loghene.
 ic sant dat hueke dat ic haer belouet hadde.
 ende du en vontste haer niet.
 ende siet na drie maenden so boetscaptent si iudas ende seiden thamar dijn behuwede dochter heuet oncuysheit gedaen.
 ende het schijnt dat haer buyc heft.
 iudas seide brenctse voert datmense barne.
 ende doemense ter pinen waert leide.
 so sant si tot haren sweer ende seide.
 ic heb ontfaen van dien man dies dese dinghen sijn.
 bekenne wies dat sijn dese vingerline.
 ende die armille ende die stock.
 doe iudas die ghiften bekende so seide hi.
 si is gerechtigher dan ic.
 want ic en gaf haer niet sela mijn zoon.
 nochtan en bekende hijse voertan niet meer doe den arbeit an quam vander dracht.
 soe openbaerde in haren lichaem twe knapelkijn ende inder wtstortinghe vanden kinderen so stac die een sijn hant wt.
 ende die vroede vrouwe bant daer enen draet an ende seide.
 dese sal eerst wt comen.
 mer die toech sijn hant weder na hem.
 ende die ander quam wt.
 ende het wijf seide.
 waer bi is om dinen wille die wech ghedeilt ende om dese sake hete si sinen naem phares.
 daer na quam sijn broeder wt.
 in wies hant die draet was ende sij heten zaram.
 ioseph was dus geleit in egipten.
 ende putyphar pharaons ghelubde knaep.
 die prince van sinen here.
 ende een man van egipten coften vanden ysmaheliten hant.
 vanden welken hi daer gebrocht was ende die here was mit hem ende hi was een man in allen dinghen voerspoedelic doende.
 ende hi woende in sijns heren huys.
 ende sijn here wiste wel dat die here mit hem was.
 ende dat die here al thoende in iosephs hant wat hi dede.
 ende ioseph vant gracie voer sinen here.
 ende hi diende hem.
 ende sijn here maecten prouoest van allen.
 ende bestuerde ende beleide dat huys dies hem belouet was.
 ende al dat hem gheleuert was.
 ende die here ghebenedide des mans huys van egipten om iosephs wille.
 ende hi meerde al sijn guet beide in huysen ende in ackeren.
 ende hi en wiste of en had bekent al niet.
 sonder dat broot dat hi at.
 ende ioseph was schoen van aensichte.
 ende moghelic van aenscouwen.
 na vele daghen.
 warp die vrouwe haer oghen in ioseph.
 ende seide.
 slaept mit mi mer hi en woude tot dien quaden wercke gheen sins doen.
 ende hi seide haer.
 sich mijn here heeftet mi al geleuert.
 ende hi en weet niet wat hi heuet in sijn huys.
 ende niet en is ten is in mijnre macht ende hi en heeftet mi gheleuert.
 sonder di die sijn wijf sijs.
 hoe mach ic dan dit quaet doen.
 ende sondighen teghen minen here.
 mit dustanighen woerden spraken si alle daghe.
 ende twijf was den iongelinc seer moeylic.
 ende hij ontseide dese oncuysheit ende het ghesciede dat ioseph allene op enen dach int huys quam.
 ende soude enigherhande werck doen sonder gheselscap.
 ende si begreep die slippe van sinen clede ende seide.
 slaept mit mij.
 ende hi liet in haer hant den mantel.
 ende hi vloech.
 ende hi ghinc daer buyten ende doe dat wijf dat cleet in haren handen sach.
 ende si veronwaert was.
 so riep si die luyden van haren huyse.
 ende seide tot hem siet hi heeft enen hebreuschen man inghebrocht.
 om dat hi ons bespotten soude.
 hi quam te mi in.
 om bi mi te leggen.
 ende doe ic geropen hadde.
 ende hi mijn stemme hoerde.
 so liet hi mi den mantel dien ic behielt.
 ende hi vloech daer buyten.
 ende in een prouen des te ghelouen so hielt si den mantel ende toenden haren man doe hi weder te huys quam.
 ende seyde.
 die hebreusche knecht quam tot mi in.
 dien du hier ghebracht hebste.
 dat hi mi bespotten soude.
 ende doe hij mij hoerde.
 so liet hi sijn mantel dien ic hielt ende hi vloech wt.
 doe dit die here hoirde.
 ende hi te sere gheloefde sijns wijfs woerden.
 soe wort hi seer gram.
 ende hij leuerde ioseph inden kercker daermen des conincs gheuanghen hoede.
 ende hi was daer besloten.
 mer die here was mit ioseph ende ontfermde sijns.
 ende hi gaf hem gracie in dat aenscouwen des princen vanden kercker.
 ende hi leuerde in iosephs handen.
 alle die gheuanghen die in hoeden gheleit waren.
 ende watmen dede.
 dat was onder hem.
 ende hi en wiste niet so gheloefde hi ioseph van allen.
 want die here was mit hem.
 ende betoech alle sine wercken.
 als dese dinghen aldus ghedaen waren.
 so gheschiede dat twe gelubde mannen misdeden tegen haren here des conincs scencker van egipten ende sijn backer.
 ende pharao die teghen hem vergramt was.
 want die een was bouen den scenckeren.
 ende die ander bouen den backeren so sant hijse in des princen vanden ridderen kercker.
 daer ioseph in gheuanghen was.
 ende die wachter vanden kercker leuerdese oec ioseph.
 die hem oec diende een deel tides was leden.
 ende men hielt dese in hoede.
 ende op enen nacht saghen si beide enen droem.
 na gherechte beteykenisse die hem ghesciede.
 ende doe ioseph smorgens tot hem ghecomen was.
 ende hijse drouich sach.
 so vraechde hi hem ende seide.
 waer bi is huyden v aensicht droeuigher dant pleget.
 si antwoerden.
 wi hebben enen droem ghesien.
 ende niemant en is dien ons beteikenen mach.
 ende ioseph seide tot hem.
 en is die beteikeninge niet goets versegghet mi dat ghi ghesien hebt.
 eerst soe vertelde die ouerste vanden schenckeren.
 sinen droem ende seide.
 ic sach voer mi enen wijngaert daer drie scoten aen waren ende die knoppen vanden druuen allencxken wiesschen.
 ende na die bloemen die druuen rijp worden.
 ende ic sach pharaons nap in mijn hant.
 ende ic nam die bessen ende wrancse inden nap dien ic hielt.
 ende ic gaf den dranc pharaoni.
 ioseph seide.
 dit is die beteikenisse vanden droem.
 die drie scoten sijn noch drie daghe.
 na den welken pharao sal worden ghedachtich dijns dienstes.
 ende hi sal di weder setten in dijnen eersten staet.
 ende du sulst hem den nap gheuen na dinen dienst.
 als du te voren plaghes te doen.
 alleen ghedenc mijns als di wel wesen sal.
 ende du suls mit mi ontfermherticheit doen dtatu rades pharaoni dat hi mi wt desen kercker doe want ic bin hier dieflick ghebracht vander hebreuscher lande.
 ende hier bin ic sonder misdaet inden kerker gedaen.
 doe der backeren meister sach dat hi den drome wijsselic ontbonden had.
 so seide hi.
 ic sach oeck bi drome.
 dat ic drie koruen meels op mijn hoeft had.
 ende inden enen korf die hoechste was so dochte mi dat ic droech allespise die men mit conste maket van backen.
 ende dat die vogelen daer wt aten.
 ioseph antwoerde.
 dit is die beteikenisse van den droem die drie koruen.
 dat sijn noch drie daghe naden welken die coninc dijn hoeft ofdoen sal.
 ende hi sal di hangen inden cruce.
 ende die voghelen sullen dijn vleysche scueren.
 daer na wast opten dorden dach pharaons gheboerte.
 ende hi maecte sinen kinderen een grote werscap ende tusschen der spisen so gedachte hi des meesters vanden schenckeren ende des princen vanden backeren.
 ende sette den enen in sijn stat.
 dat hi den coninc drincken gheuen soude.
 ende den anderen hinc hi inder galghen.
 om datmen des waersaghers waerheit soude proeuen.
 ende nochtan vergat die prince van den schenckeren ioseph sines dromes beteikenaers.
 ouermits der groter voerspoedicheden die hem voer vielen na twe iaren so sach pharao enen droem.
 hem dochte dat hi op die riuiere stont.
 wt welker riuieren op quamen seuen ossen schoen ende seer vet.
 ende si weiden in broecachtighen steden oec quamen seuen ander vander riuieren vuyl ende seer ingheslaghen van magherheden.
 ende si weyden inden ouer vander riuiere in groeyenden steden.
 ende si verslonden die ossen die also wonderlike schoon waren.
 ende so groet van lichame.
 doe ontspranc pharao ende hi wort echter slapende.
 ende sach enen anderen droem.
 seuen aderen sproten in een stro.
 vol ende schoon.
 oec so resen seuen ander dunne.
 ende geslaghen mit brande.
 ende si verslonden alle die schoenheit vanden eersten.
 doe pharao nae die ruste ontwacte ende het dach gheworden was.
 so sende hi veruaert ende beanxt tot al die waersaghers van egipten.
 ende tot alle den wisen.
 ende deedse voer hem comen ende vertelde hem den drome.
 ende niemant en was dien mochte beduyden.
 doe ghedachte eerst die meester vanden scenckeren om ioseph ende seide.
 ic belye mine sonde.
 doe die coninc vertorent was op sinen knechten.
 so dede ghi mi ende den meester vanden backeren werpen in des princen van den ridderen kerker.
 ende daer saghen wi beide op enen nacht drome.
 te enen teiken dat ons te gheschieden was.
 ende daer was een hebreusch kint.
 die des leidmans vanden ridderen knecht was ende wi vertelden hem den droem.
 ende wi hoerden beide den wtganc vanden dinghe ende ons gheschiede also hi onsen droem beteikende.
 want ic wort weder gheset in minen dienst.
 ende hi wort ghehanghen inden cruce.
 te hant ten ghebode vanden coninc.
 so deden si ioseph wt den kerker ende scoren hem.
 ende si verwandelden hem sijn cleet ende brachten hem voer den coninc.
 die coninck seide ioseph.
 ic heb dromen ghesien.
 ende niemant en is diese ontbinden mach ende ic heb ghehoert dattu die alte wiselic ontbindes.
 ioseph antwoerde al sonder mi so sal god voerspoedighe dinghen antwoerden pharaoni.
 doe vertelde pharao dat hi ghesien had.
 mij docht dat ic stont op die ouer vander riuiere.
 ende ic sach seuen ossen wtcomen vander riuiere.
 seer schoen ende vet van vleyssche.
 ende si weyden datter groeyde inder weyden des broecs.
 ende sich na desen volgheden seuen ander ossen also lelic ende also magher.
 dat ic nye gheen so magher ende also danich en sach int lant van egipten.
 ende doe si verslonden ende verteert hadden die eerste ossen.
 so en gauen si geen teyken van satheden.
 mer si bleuen ghelijc van magherheden ende van quader ghedaenten.
 doe ic oec ontwaecte.
 so wort ic echter slapende ende sach droem seuen aren sproten op een stro.
 vol ende alte schone.
 oec resen seuen ander aderen dunne ende ghesleghen van brande.
 ende die verslonden der eerster schoenheit.
 ic vertelde den waersaghers den drome.
 ende nyemant en was dien ontbant.
 ioseph antwoerde.
 des conincs droem.
 is een dinc.
 dat god sal doen dat heeft hi pharao vertoent die zeuen schone ossen.
 ende die seuen volle aren.
 sijn seuen iaren van drachticheden.
 ende si begripen een cracht van drome.
 oec die seuen dunne ossen ende magher die achter hem op quamen.
 ende die seuen dunne aderen.
 geslegen mit barnende winde.
 dat sijn die seuen iaren van hongher.
 die comen sullen.
 ende in deser manieren worden voldaen sie het sullen comen seuen iaren van so groter drachticheit in al dat lant van egipten.
 ende na die sullen volghen seuen ander iaren van so groter ondrachticheit.
 datmen vergheten sal al die oueruloedicheit die achterleden is.
 want die hongher sal al dat lant verteren.
 ende die grootheit van der behoefticheit sal doen verliesen die groticheit vander drachticheit.
 mer dattu den drome anderwerue sages.
 ten seluen dinghen behorende.
 dat is een teiken des sekerheits.
 om dat godes reden geschien moet.
 ende haestelic moet worden voldaen nu daer om so voersie den coninc enen wisen man ende enen naerstighen ende hi setten bouen dat lant van egipten.
 dat hi sette prouoesten in elc lantscap.
 ende hi vergadere in scuere dat vijften deel vanden vruchten.
 dese seuen iaer der drachticheit die nu te hant comen sullen.
 ende men legghe al dat koerne op onder pharaonis machte.
 ende men hout inden poerten.
 ende men bereit teghen die seuen iaren des hongers die toecomende sijn.
 ende die alle egipten quellen sullen.
 so dattet lant niet en worde verderft van ghebreke.
 dese raet genoechde pharao.
 ende alle sine knapen ende hi seide tot hem luyden.
 sullen wi dustanighen man vinden moghen die vol si van goeds gheeste als ioseph is daer om seide hi tot ioseph.
 want dij god alle dinc vertoent heeft dattu gesproken heefs.
 sal ic enen wiseren of dijns ghelijc vinden moghen.
 dus suls wesen bouen minen huyse.
 ende al dat volc sal gehoersaem wesen den gebode dijns monts ic sal bouen di wesen alleen in enen zetel of trone des riken.
 echter seide pharao tot ioseph.
 sich ic hebdi gheset bouen al tlant van egipten ende hi dede sijne vingherline van sine hant ende gaffen in iosephs hant.
 ende hi cleden mit enen witten clede.
 ende hi dede hem om den hals een gulden halsbant.
 ende hi deden gaen op sijnen anderden waghen ende hi dede enen eraut ropen.
 dat alle die luyden voer hem knielen souden.
 ende dat si souden weten dat hi waer gheset bouen al dat lant van egipten ende die coninc van egipten seide tot ioseph ic bin pharao.
 sonder dijn gebot en sal niemant hant noch voet moghen roeren in al dat lant van egipten.
 ende pharao keerde iosephs name.
 ende heten nader tonghen van egipten.
 die behouder der werlt.
 ende pharao gaf hem te wiue.
 assenes phutiphars des papen van eliopoleos dochter.
 ende ioseph ghinc wt den lande van egipten.
 ende omme ghinc alle die lantscappen van egipten.
 want hi was dortich iaer out.
 doe hi stont in des conincs pharaonis aenscouwen.
 ende die drachticheit vanden seuen iaren quam.
 ende doe dat coorne ghebonden was in scouen so vergadertmense in scueren van egipten.
 in allen poerten so wort oec opgheleit.
 alle die ouertallicheit vanden vruchten.
 ende die menichte vanden tarwe was so groet.
 datmense rekenen mocht teghen dat sant vander zee.
 ende die menichte ghinc bouen maten.
 eer die hongher quam worden ioseph twe zonen gheboren.
 die hem assenes phutiphars des papen dochter van helyopoleos ghebaerde.
 ende sijns eerst geborens zoons naem heet hi manasses ende seide.
 god heeft mi doen vergeten alle mijn pijn.
 ende mijns vaders huys.
 ende sijns anders zoons naem hete hi effraym ende seide god heeft mi doen wassen inden lande mijns armoeden.
 doe dus gheleden waren die seuen iaren van drachticheden die daer geweest hadden in egipten.
 so begonsten te comen die seuen iaren van ghebreken.
 die ioseph voerseit had.
 ende in al die werlt so was die hongher te bouen.
 ende oec in al dat lant van egipten.
 so was die hongher.
 ende doe si honger hadden.
 so riep dat volc tot pharao.
 ende eysscheden daer bi dat si leuen mochten.
 ende hi antwoerde hem.
 gaet tot ioseph.
 ende so wat dat hi v seit dat duet.
 ende dagelix so wies die hongher in al dat lant.
 ende ioseph dede op alle die scueren.
 ende vercoften dien van egipten.
 want die honger dwancse.
 ende alle prouincien quamen in egipten.
 om dat si spise copen souden.
 ende dat si dat quaet des ghebreken minderen souden.
 ende doe iacob hoerde datmen voetselen vercoft in egipten.
 soe seide hi sinen zonen.
 waer bi verroekeloesdi.
 ic heb ghehoert datmen tarwe vercoept in egipten gaet neder ende coept ons dat ons noet is.
 op dat wi mogen leuen.
 ende dat wi niet en verderuen van ghebreke dus ghinghen thien iosephs broeders neder.
 om dat si coren souden copen in egipten.
 mer iacob hielt benyamin te huys.
 want hi seide sinen broederen.
 dat hi inden wech bi auontueren geen quaet gedogen en soude ende si quamen int lant van egipten.
 mitten anderen die daer ghinghen om te copen.
 want in dat lant van chanaan was die honger.
 ende ioseph was prince van egipten.
 ende te sinen oerloue so vercoftmen den volke dat coren.
 ende doe hem sijn broeders aenbedet hadden.
 ende hijse bekent had so sprac hi hem hardelic toe als tot vreemden luyden.
 ende vraechde hem.
 waen sij ghi ghecomen.
 si antwoerden.
 van den lande van chanan.
 om te copen notorft der lijftocht ende noch bekende hi al sijn broeders.
 ende hi en was van hem gheen bekent.
 ende ioseph ghedacht der dromen die hi wilen ghesien hadde.
 ende seide tot hem.
 ghi sijt alle spiers ende ghi sijt ghecomen om te spien die onuasticheit vanden lande.
 ende si seiden.
 here ten is also niet.
 mer dine knechten sijn gecomen om spise te copen.
 wi sijn alle een mans zonen.
.
 ende wi sijn vredelic gecomen.
 ende dijn knechten en iaghen gheen quaet.
 hi antwoirde.
 het is anders.
 ghi sijt ghecomen om te merken die onvasheit vanden lande.
 ende si seiden.
 wi sijn twaelf gebroederen dine knechten.
 een mans zonen int lant van chanaan.
 die minste is mit onsen vader.
 ende die ander en is niet bouen.
 ioseph seide dat is.
 dat ic gheseit hebbe.
 want ghi sijt spiers.
 nu sal ic te hant prouinc an v nemen bi pharaonis salicheit ghi en sult alle niet van henen gaen.
 voer dat uwe minste broeder comen sal.
 sent enen van uwen luyden ende hi brenghen.
 mer ghi sult in vanghenisse wesen.
 tot dattet gheproeft worden sal dat gi geseit hebt.
 weder het valsch of waer sij.
 anders sijt gi spiers.
 bi pharaons salicheit daer om leuerde hijse in hueden drie daghen.
 ten dorden daghe.
 dede hijse wt den kerker brenghen ende seide hem duet dat ic v geseit hebbe.
 ende gi sult leuen.
 want ic ontsie gode.
 of gi vreedelic sijt.
 men houde een van uwen broeders inden kerker.
 mer gaet ghi wech ende voert dat coren dat gi gecoft hebt in uwen husen.
 ende brenct uwen minderen broeder tot mi.
 dat ic uwe redene prouen mach.
 ende ghi en sult niet steruen.
 si deden also hi gheseit had ende si spraken onderlinghe.
 mit verdiente so doghen wi dit.
 want wi sondichden teghen onsen broeder doe wij dat verdriet sagen sijnre zielen doe hij ons bat.
 ende wijs niet en hoerden.
 hier om is dese tribulacie op ons ghecomen ende ruben een van hem luyden seide.
 en seide ic v niet.
 en wilt niet sondighen int kint.
 ende ghi en hoerde mi niet.
 siet sijn bloet wort geeysschet.
 mer si en wisten niet dattet ioseph verstont.
 om dat hi hem toe sprac mit enen beduder.
 ende hi keerde hem een luttel achterwaert of.
 ende weende.
 ende hi keerde weder ende sprac tot hem.
 ende hi nam symeon.
 ende bant hem voer hem luyden.
 ende hij heet sinen knapen dat sij haer sacken vollen souden mitten tarwe ende dat si elc dat ghelt wederleggen souden in sinen sac.
 ende dat si hem dair en bouen spise gheuen soude inden weghe.
 ende si deden also.
 ende si tiden wechdragende dat koren op haren ezels ende doe die ene van hem luyden sinen sac opghedaen hadde.
 om den ezele teten te gheuen daer si rusten.
 doe hi dat gelt sach inden mont vanden sac.
 soe seide hi tot sinen broederen.
 tghelt is mij weder ghegheuen.
 siet het is inden sac ende si worden verwondert ende bescaemt ende seiden onderlinghe.
 wat is dit dat ons god heuet gedaen.
 ende si quamen tot iacob haren vader int lant van chanaan.
 ende si vertelden hem alle dat hem geschiet was ende seiden.
 die here vanden lande sprac ons hardelike an ende hi waende dat wi spiers waren van der prouincie.
 wi antwoerden hem.
 wi sijn vredelic.
 ende wi en pinen om ghene verradenisse wi sijn twaelf gebroederen van enen vader gheboren.
 die een en is niet bouen.
 die minste hout hem mit onsen vader int lant van chanaan.
 hi seide ons.
 also ic sal prouen of ghi vredelic sijt.
 laet enen van uwen broederen mit mi.
 ende neemt spisen die notorftich sijn in uwen huysen.
 ende gaet wech.
 ende brengt uwen minsten broeder tot mi.
 dat ic weten mach dat ghi gheen spiers en sijt ende dat ghi voertmeer moget hebben oerlof te copen dat ghi wilt.
 ende dat gi desen oec moget ontfaen diemen hout in vanghenis.
 doe si dit gheseit hadden.
 ende als si haer coren wtghestort hadden so vant elc sijn ghelt inden mont vanden sack legghende ghebenden.
 ende doe si alle veruaert waren.
 so seide haer vader iacob.
 ghi hebt mi doen wesen sonder kinderen.
 ioseph en is niet bouen.
 symeon houtmen inden bande.
 benyamin sal ghi wech leiden.
 in mi sal al dit quaet keren.
 ruben antwoerde dode beide mijn zonen of icken niet weder en brenghe.
 leuerten in mijn hant.
 ende ic sellen di weder gheuen.
 ende iacob seide.
 mijn zoon en sal niet gaen mit v neder.
 sijn broeder is doot.
 ende hi is alleen ghebleuen.
 ist dat hem yet weder waer geschiet te lande daer gi gaet so soudi dan mijn outheit mit rouwen ter hellen leyden.
 hier en binnen so dwanc die honger al dat lant anxtelic.
 ende doe die spisen verteert waren die si gebrocht hadden van egipten.
 so seide iacob tot sinen zonen.
 keert weder.
 ende coopt ons een luttel spisen.
 iudas antwoerde.
 die man seide ons onder oercontscap van ede ende seide.
 ghi en sult mijn aensichte niet sien.
 ten si dat gi brenct mit v uwen minsten broeder.
 daer om ist dattu hem mit ons senden wils so sullen wij daer gaen te gader ende copen di dijn notorfte.
 mer en wilstu des niet doen.
 soe en sullen wi daer niet gaen.
 want alsoe wi dicke geseit hebben.
 so seide ons die man.
 gi en sult mijn aensicht niet sien sonder uwen minsten broeder.
 israhel seide hem.
 ghi deet dit in mijnre catiuicheit.
 dat ghi seit dat ghi noch enen anderen broeder had.
 ende si seiden hem die man vraechde ons bi ordinancie onse gheslachte.
 of onse vader leefde.
 ende of wi noch enen broeder hadden.
 ende wij antwoerden op al.
 dat hi ons vragede.
 mochten wi weten wat hi ons vragen soude.
 ende dat hi seggen soude brenct uwen broeder mit v.
 ende iudas seyde tot sinen vader.
 sende dat kint mit mi dat wi tiden mogen ende dat wi leuen ende dat wi ende onse cleine kinderen niet en steruen ic ontfae dat kint.
 eysschet weder van mijnre hant.
 ten si dat ict weder brenghe ende hem v leuere.
 so sal ic der sonden sculdich sijn in di tot alre tijt.
 ende hadder niet merringhe in gheweest.
 wij waren te hants weder ghecomen anderwerf.
 hier om seide israhel.
 hoer vader tot hem.
 oft so noot is.
 duet dat gi wilt.
 neemt in uwen vaten vanden besten vruchten vanden lande ende brenct den man ghiften.
 ende een luttel resinen ende honichs.
 ende storacis ende stacten.
 ende therebinthi.
 ende amandalen.
 ende draget mit v dubbelt ghelt.
 ende dat ghelt dat ghi vont in den sacken dat draghet weder.
 dattet machscien onwetende niet gedaen en is mer neemt oec uwen broeder.
 ende gaet totten man ende mijn god almactich die moet v den man guedertieren maken.
 ende hi moet mit v senden uwen broeder dien hi hout in banden.
 ende dese benyamin want ic sal sijn beroeft van kinderen.
 dus namen die mannen ghiften ende dubbelt ghelt ende benyamin.
 ende si ghingen neder in egipten.
 ende si stonden voer ioseph.
 ende doe hijse ghesien hadde ende benyamin te gader.
 so beual hi den bereider van sinen huyse ende seide leit dese mannen int huys.
 ende dodet offerhanden.
 ende ghereide een werscap.
 want si sullen huyden mit mi eten te middaghe hi dede also als hem beuolen was.
 ende leide die mannen int huys ende daer waren si veruaert ende seyden onderlinghe.
 wi sijn hier ingheleidet.
 om dat ghelt dat wij eerst droeghen in onsen sacken.
 om dat hi op ons ouerdaet legghen wil.
 ende dat hi ons ende onze ezelen mit cracht onderdoen wil.
 om dese sake gingen si in die dore totten bereyder.
 ende seiden hem.
 wi bidden here dattu ons hores onlanghes hier voir quamen wi neder.
 op dat wi spisen copen souden.
 ende doe wise gecocht hadden ende wi quamen ter rusten.
 so deden wij onse sacken op.
 ende wi vonden dat ghelt in den mont van onsen sacken.
 ende wi brenghent nv weder vanden seluen gewichten mer wi hebben oec ander gelt gebrocht om te copen dat ons notorftich is ten is in onsen weten niet.
 wiet leide in onsen sacken.
 die bereider antwoerde vrede is mit v.
 en wilt niet ontsien.
 v god ende uwes vaders god.
 gaf v die scatten in uweu sacken.
 want dat ghelt dat gi mi gauet.
 heb ic gheprouet.
 ende hij bracht symeon wt tot hem.
 ende doe hijse in dat huys gebracht had so brach hi hem water.
 ende si dwoeghen hare voeten.
 ende hi gaf haer ezels teten.
 ende si ghereiden die giften.
 tot dat ioseph in quam te middaghe.
 want si hadden ghehoert dat si daer broot eten souden.
 dus quam ioseph in sijn huys.
 ende si gauen hem die ghiften.
 houdende in haren handen.
 ende si aenbede langhes opter aerden .
 ende hi gruetese guedertierlic weder.
 ende vraghede hem ende seide.
 is uwe oude vader gesont.
 daer ghi mi of seide.
 leeft hi noch.
 si antwoerden.
 dijn knecht onse vader is ghesont.
 noch leeft hi.
 ende si knielden neder ende aenbede hem.
 ende doe ioseph sijn oghen op sloech.
 so sach hij benyamin sinen lichaemliken broeder.
 ende seide.
 is dit uwe cleyne broeder.
 daer gi mi of seide.
 ende hi seide echter.
 god ontferme dijns mijn kijnt.
 ende hi haeste hem in sijn huyse.
 want sijn binnenste worden beruert op sijnen broeder.
 ende die tranen braken hem wt.
 ende hi ghinc in sijn camer ende weende.
 ende echter dwoech hi sijn aensichte ende quam voert.
 ende onthielt hem.
 ende seide.
 legt broot.
 ende doe die broden geleit waren.
 so ghinc ioseph sitten aen die een zide.
 ende sijn broeders an die ander zide.
 ende die van egipten die te gader aten in die ander zide.
 want het was ongheoerloft die van egypten te eten mitten hebreuschen want si houden sulke werscap als onbehoerlic.
 so saten si neuen ioseph.
 die eerst gheboren neuen die eerstgeboren ende die minste na haere outheit.
 ende si verwonderden seer.
 doe si die gerechten namen die si van hem ontfingen.
 ende dat meerre deel quam benyamin.
 also dat hi vijf deel ouer ghinc.
 ende si droncken.
 ende si worden droncken mit hem.
 ioseph beual den bereider van sinen huyse.
 ende seide.
 vulle haer sacken mit koorne also vele als daer ingaen mach.
 ende legt elken dat ghelt bouen inden sacken.
 mer minen silueren nap.
 ende dat ghelt dat hi gaf vanden tarwe.
 legt inden mont van des minste broeders sac.
 ende het wort alsoe gedaen.
 ende duet smorgens worden was so lietmense gaen mit haren ezelen.
 ende si waren te hant vter poerten ghegaen ende waren een luttel voertgegaen.
 doe dede ioseph den bereider sijns huys voer hem comen ende seide stant op ende volghet die mannen na.
 ende alstuse begrepen hebste so selste hem segghen waer om hebt ghi quaet voer guet ghegheuen.
 den nap dien ghi ghestolen hebt.
 is daer mijn here wt drinct ende daer hij in te houeren pleecht.
 gi hebt alte quaden dinc ghedaen.
 hi dede so als hem ioseph beual.
 doe hijse bi ordinancien begrepen had so seide hijt.
 si antwoerden waer om spreect onse here aldus dat sijn knechten dus groten quaetheit ghedaen souden hebben.
 dat ghelt dat wi vonden bouen in onsen sacken.
 hebben wi weder ghebrocht tot di vanden lande van chanaan.
 ende hoe mach dat wesen.
 dat wi gestolen hebben van dijns heren huys.
 siluer of gout.
 onder welken van dinen knechten geuonden wort dattu soekes hi sterue.
 ende wi sulten ons heren knechten wesen.
 ende hi seide hem na uwen vonnisse selt gheschien.
 onder wien ict vinden sal.
 hi sal mijn knecht wesen.
 mer ghi ander sult onsculdich wesen ende aldus soe leiden si haestelic haer sacken of op die aerde.
 ende elc ondeden.
 ende hi ondersocht die sacken.
 ende begonsten vanden meesten totten minsten.
 ende hi vant den nap in benyamins sack ende si scuerden haer clederen.
 ende loeden weder haer ezelen.
 ende keerden weder in die poert.
 ende iudas ghinc eerst weder in mit sinen broederen tot ioseph.
 want noch en was hi niet gegaen vander stat ende si vielen altegader voer hem op die aerde.
 ende hi seide hem.
 waer bi woud gi aldus doen.
 of en weet ghi niet dat mijns ghelijc niet en is in consten van touerien.
 ende iudas seide hem.
 wat sullen wi minen here antwoerden of wat sullen wi spreken of watmogen wi gerechtelic teghen hem spreken.
 god heuet gevonden dijnre knechten quaetheit.
 siet wi sijn alle mijns heren knechten ende wi ende onder wien dat dien nap gevonden wort ioseph antwoerde.
 dat moet verre van mi wesen.
 dat ic alsoe doen sal die den nap ghestolen heeft hi sal mijn knecht wesen.
 mer gaet gi vri wech tot uwen vader.
 ende iudas ginc wat naerre.
 ende seide vromelic.
 ick bidde here hoer mi.
 dat dijn knecht spreken soude moghen een woert in dinen oren.
 ende worde niet gram op dinen knecht.
 want du biste mijn here na pharao.
 du vraechdeste eerst dinen knechten hebdi vader of broeder.
 ende wi antwoerden minen here.
 ons is een out vader.
 ende een cleyn kint dat in sijnre outheit gheboren wort.
 ende sijn lichamelike broeder is doot.
 ende sijn moeder heuet dit kint allene.
 ende sijn vader minnet dit kint tederlic.
 ende du seides dinen knechten brengten tot mi.
 ende ic sal mijn oghen op hem slaen wi seiden minen here.
 dit kint en mach sinen vader niet laten.
 want lietet sinen vader so sel hi steruen.
 ende du seides dinen knechten.
 ten si dat uwe minste broeder mit v come.
 gi en sult nimmermeer mijn aensicht sien.
 ende doe wi opghecomen waren tot dinen knecht onsen vader.
 so vertelden wi hem al dat minen here ghesproken had ende onse vader seide keer weder.
 ende coept ons een luttel tarwe.
 wi seiden.
 wij en moghen ghinder niet gaen.
 ten si dat onse minste broeder mit ons neder gae so sullen wi tiden te gader.
 want anders en waer hi niet mede so en dorren wij des mans aensichte niet aensien hier op antwoerde hi.
 gi weet dat rachel mijn wijf twe zonen gebaerde.
 die een ghinc wt ende ghi seit een beest heeften ghegheten.
 ende tot noch en sietmens niet ende ist dat ghi desen wech leidet ende gheschiet hem yet inden weghe.
 so suldi mijn outheit mit droefhett ter hellen leiden hier om ist dat ick income tot onsen vader dinen knecht ende dat kint niet mit mi en is.
 ende om dat sijn ziel an des kints ziel hanghet ende siet hi dattet mit ons niet en is.
 soe sal hij steruen.
 ende dijn knechten sullen sijn outheit mit droefheit ter hellen leiden.
 ic sal properlic dijn knecht wesen.
 die dit kint ontfinc in mijnre trouwen.
 ende ic beloefde ende seide hem.
 ten si dat ict weder brenge.
 so sal ic tot allen tiden sculdich sijn die sonde teghens minen vader.
 ende aldus sal ic bliuen dijn knecht voer tkint in mijns heren dienste.
 ende dat kint gae op mit sinen broederen.
 want ic en mach niet wederkeren tot minen vader sonder dat kint.
 op dat ic mit oerconde daer bi stae dien verdriete dat mijn vader verderuen sal niet langher en mochte hem ioseph bedwinghen.
 daer vele luyde bi stonden.
 waer bi dat hi gheboet dat si alle daer buyten gaen souden.
 ende dat niemant vreemders daer bi wesen en soude daer si die een die ander kennen souden.
 ende hi hief op sijn stemme mit gheween.
 so dattet die van egipten hoerden ende alle pharaonis huys.
 ende hi seide sinen broederen ic bin ioseph leuet mijn vader noch.
 ende sine broederen en mochten niet antwoerden.
 soe seer waren si veruaert van groten anxt ende hi seide guedertierlic tot hem.
 come te mi.
 ende doese bi hem ghecomen waren so seide hi.
 ic bin ioseph uwen broeder die ghi vercocht in egipten.
 en wilt v niet ontsien.
 noch ten duncken v niet hart dat ghi mi vercocht in desen lantscappen.
 want om uwe salicheit soe sant mi god in egipten voer v.
 het is twe iaer dat die honger begonde te sijn inden lande.
 ende noch so bliuen daer vijf iaren.
 inden welken men en sal niet mogen ackeren noch oesten.
 die heer sende mi voer om dat ghi sout mogen behouden bliuen bouen der aerden.
 ende dat ghi sult hebben spise te eten.
 ic en bin hier niet ghesent bi uwen rade mer mit goids wille.
 die mi gemaect heeft als of ick pharaonis vader waer.
 ende heer van al sinen huse.
 ende prince van al dat lant van egipten.
 haest v ende gaet op tot minen vader.
 ende gi sult hem segghen.
 dit ontbiet dijn zoon ioseph god heuet mi here gemaect van al dat lant van egipten.
 coemt neder tot my ende en merret niet.
 ende du suls wonen int lant van gessen.
 ende du suls bij mi wesen.
 du ende dijn zonen.
 ende dijnre zonen zonen.
 dijn scaep.
 ende dijn vee.
 ende alle dattu besittes.
 ende daer sal ic di voeden.
 want noch sijn daer vijf iaren honghers ouerbliues.
 dattu niet en verderues.
 ende dijn huys.
 ende al dattu besittes.
 siet uwe oghen.
 ende benyamins mijns broeders oghen sien.
 dat mijn mont v toespreket.
 boetscapt minen vader al mijn glori.
 ende al dat gi ghesien hebt in egipten.
 haeste v.
 ende brengten te mi.
 doe hi benyamin sijnen broeder omhelsede ende gheuallen was op sinen hals so weende hi.
 ende benyamin weende oec op iosephs hals.
 ende ioseph custe alle sine broeders.
 ende weende op elken ende daer na worden si coene tot hem te spreken ende het wort gehoert ende mit feesteliken reden in des conincs sael vermaert.
 iosephs broeders sijn gecomen.
 ende pharao is verblijt ende al sijn ghesinne.
 ende hi seide tot ioseph.
 dat hi sine broederen gebieden soude ende segghen.
 ladet uwe beesten ende gaet in tlant van chanaan.
 ende brenget van daer uwen vader ende uwe maechscappe.
 ende come te mi.
 ende ick sal v gheuen al dat guet van egipten.
 op dat ghi eten moecht vanden morge vanden lande.
 beuele hem oec dat si nemen waghenen vanden lande van egipten.
 om te voeren hare cleyne kinderen ende haer wiuen.
 ende du suls segghen.
 neemt uwen vader.
 ende haest v te comen haestelic.
 ende en laet niet van uwen hauen een cleynoet.
 want alle die rijcheden van egipten sullen v sijn.
 israhels zonen deden als hem beuolen was.
 ende ioseph gaf hem waghenen.
 na pharaonis ghebot.
 ende spisen inden weghe.
 ende hi dede elke voertbrengen twe stoolen.
 mer benyamin gaf hi drie hondert silueren penningen.
 ende vijf alte guede stolen.
 ende also veel ghelts ende alsoe vele cleder sende hi sinen vader.
 ende hi gaffer hem thien ezelen toe die mededraghen souden van alle die rijcheden van egipten ende also vele ezellinnen die tarwe ende broden droghen inden wege dus liet ioseph sine broederen.
 ende doe si wech gingen so seide hi hem.
 en wort niet gram inden weghe.
 ende si ghinghen op wt egipten.
 ende quamen int lant van chanaan tot haren vader iacob.
 ende si vertelden hem ende seiden.
 ioseph dinen zone leuet.
 ende hi is heer in alt lant van egipten.
 doe dat iacob hoerde.
 so was hem of hi ontwaecte van enen swaren slaep.
 nochtan so en gheloefde hijs hem uiet.
 mer daer teghen so vertelden si hem alle die ordinancie vander saken dier gheschiet waren.
 doe iacob gesien hadde die waghene ende al dat ioseph gesent had.
 soe wort sijn gheest leuende.
 ende seide.
 het is mi ghenoeeh op dat ioseph minen zoon noch leuet.
 ick sal gaen ende sal hem sien eer ic sterue ende israhel toech wech mit al dien dat hi had.
 ende quam ten putte des eedts.
 ende doe hi daer offerhanden ghedodet had ysaacs sijns vaders god.
 so hoerde hi bi visioen des nachts dat god hem.
 riep ende seide hem.
 iacob iacob.
 hi antwoerde.
 siet ic bin hier god seide hem.
 ic bin die starcste god dijns vaders.
 en wilt niet ontsien mer ganc neder in egipten.
 want ic sal dy daer maken in groet volc.
 ic sal mitti darwaert neder gaen.
 ende ic sal di weder brenghen als du van daen wederkeerste.
 ende ioseph sal oec sijn hant op dijn oghen legghen.
 daer om stont iacob vroech op vanden put des eedts.
 ende sijn zonen voerden hem mitten cleynen kinderen ende mitten wiuen.
 inden wagenen die pharao gesent had om den ouden man te draghen.
 ende al dat hi beseten had in tlant van chanaan.
 ende hi quam in egipten mit sinen zade al.
 sijn zonen ende neuen.
 dochteren ende altemael dat gheslachte.
 dit sijn der kinder van israhels namen.
 die in egipten quamen.
 hi mit sinen kinderen.
 die eerst gheboren was ruben.
 rubens zonen waren.
 enoch ende phallu.
 esrom ende charmi.
 symeons zonen waren.
 iamuhel ende iamin ende iami.
 ende ahod.
 ende iachin.
 ende saber ende saul een wijfs zoon van chanaan.
 leui zonen waren gerson.
 ende caath.
 ende merari.
 iudas zonen waren her.
 ende onan.
 ende sela.
 ende phares.
 ende zara.
 mer her ende onan waren doot in dat lant van chanaan.
 ende phares waren zonen gheboren.
 esrom ende amul.
 ysachar zonen waren.
 thola ende phua.
 ende iobab.
 ende semron.
 zabulons zonen waren.
 fareth ende chelon ende iahetel.
 dit waren lya zonen.
 die si gebaerde in mesophothamien van syrien mit hare dochter dina.
 ende alle die zielen van haren zonen ende dochteren waren drie ende dortich.
 gads zonen waren.
 sephon.
 ende aggi.
 ende suni.
 ende esebou.
 ende beri.
 ende arodi.
 ende areli.
 asers zonen waren.
 iemna ende iesua.
 ende iesui.
 ende beria.
 ende sara was oec haer suster.
 beria zonen waren.
 heber ende melchiel.
 dit waren selphe zonen die laban lya sijn dochter gaf.
 ende dese ghebaerde iacob.
 sestien zielen.
 rachel iacobs wijfs zonen waren.
 ioseph ende benyamin.
 ende ioseph waren zonen gheboren in tlant van egipten.
 dien hem ghebaerde assenes phutiphars dochter des papen van helyopoleos.
 manasses ende effraym.
 benyamins zonen waren.
 bela.
 ende bechor.
 ende asbel.
 ende gera.
 ende naaman iechri ende.
 iethros.
 inophin ende ofim ende ared.
 dit waren rachels zonen dien si iacob ghebaerde.
 alle die zielen waren veertien dans zoon was vian.
 neptalims zone waren.
 iasiel.
 ende guni.
 ende ieser.
 ende salem.
 dit waren bala zonen die laban rachel sijnre dochter gaf.
 ende dese ghebaerde si iacob.
 alle die zielen waren seuen.
 alle die zielen die mit iacob in egypten ghecomen waren.
 ende wtghegaen van sijnre dyen.
 al sonder sijnre zone wiuen.
 waren ses ende tsestich mer ioseps zonen.
 die hem gheboren waren in tlant van egipten.
 waren twe zielen.
 alle die zielen die van iacobs huse in egipten ghinghen.
 waren tseuentich.
 ende iacob sende voer hem iudam tot ioseph in egipten dat hi hem boetscappen soude.
 dat hi hem te ghemoet quaem in yessen.
 doe iudas tot hem gecomen was so dede ioseph sijn waghen bereiden ende ghinc op sinen vader te gemoet tot dier seluer stat.
 ende doe ioseph sijnen vader sach.
 soe viel hi op sinen hals.
 ende int omhelsen so weende hi.
 ende die vader seide tot ioseph te hant sal ic van bliscappen steruen om dat ick dijn aensichte ghesien hebbe.
 ende ick laet di te liue.
 ende ioseph sprack tot sinen broederen.
 ende tot al sijns vaders huys.
 ic sal opgaen ende pharaoni boetscappen.
 ende ic sal hem seggen mijn broeders ende mijns vaders huys die in dat lant van chanaan waren.
 sijn gecomen tot mi.
 ende si sijn mannen herden van scapen.
 ende si hebben naersticheit cudden te voeden.
 si hebben gebracht.
 haer vee mit hem.
 ende al dat si mochte hebben.
 ende als hi v roepen sal.
 ende seit.
 wat is v werck.
 so suldi antwoerden.
 wij sijn mannen herden dijn knechten.
 van onser kintheit tot nv.
 wi ende onse vaders.
 want dat sal ghi segghen.
 op dat ghi moghet wonen in tlant van gessen.
 want die van egipten veronwaerden alle herden van scapen.
 ioseph ginc in tot pharao ende boetscapte hem ende seide.
 mijn vader ende mijn broeders.
 hare scapen ende haer vee.
 ende al dat si besitten.
 sijn comen vanden lande van chanaan.
 ende siet sij sijn in tlant van gessen.
 ende ioseph brochte mit hem voerden coninc vijf mannen die achterste van sinen broeders.
 ende die coninc vraechde hem wat heb gi van werck.
 si antwoerden.
 wi sijn dijn knechten ende herden van scapen.
 ende wi ende onse vaders.
 sijn gecomen om te peregrineren in dijn lant.
 ouermits den hongher die meerret.
 so en is daer gheen cruyt tot dijnre knechten cudden in tlant van chanaan ende wi bidden dattu ons gebiedes te wesen dijn knechten in tlant van gessen.
 ende aldus seide die coninc tot ioseph.
 dijn vader ende dijn broeders sijn gecomen tot di dat tlant van egipten is in dijnre aenscouwen.
 int beste lant duetse wonen.
 ende leuert hem dat land van gessen.
 ende weetstu dat onder hem sijn naerstige mannen maketse meesters van minen vee.
 hier na so leide ioseph sinen vader totten coninc in.
 ende hi setten voer den coninck.
 ende doe iacob den coninc gebenedijt had.
 ende hem die coninc vraechde.
 hoe veel sijn die daghen vanden iaren dijns leuens.
 so antwoerde iacob.
 die dage der pelgrimagie mijns leuens sijn hondert ende dortich iaer.
 cleyn ende quaet.
 ende si en sijn noch niet ghecomen tot mijnre vader daghen inden welken sij pelgrimagie hebben ghedaen.
 ende hi gebenedide den coninc.
 ende ghinc wt ende ioseph gaf sinen vader ende sinen broederen besitting in egipten in die beste stat vanden lande ramesses.
 also pharao geboden hadde.
 ende hi voedese.
 ende al sijns vaders huys.
 ende gaf elken spisen.
 want in alle die werlt so gebrac broot ende die hongher had tlant verdoruen.
 ende sonderlinghe egipten ende chanaan wt welken landen ioseph alle dat gelt vergaderde mitten coorne te vercopen ende hi brochtet in des conincs tresore.
 ende doe den coepluden dat ghelt ghebrack.
 so quamen alle egipten tot ioseph ende seiden.
 gif ons broot.
 waer om steruen wi voer v.
 als ons ghelt gebrect.
 hi antwoerde hem.
 brenct uwe vee.
 ende ic sal v spisen daer voer geuen.
 ist dat ghi gheen ghelt en hebt.
 ende doe sij haer vee brachten so gaf hi hem spisen om paerden ende scapen ossen ende om ezelen.
 ende hi voedese dat iaer om die wisselinghe vanden vee.
 ende si quamen ten anderen iaer ende seiden hem.
 wi en hebbeu onsen here niet te helen dat ons ghelt.
 ende vee te gader ghebreken.
 ende di en si niet verholen.
 dat wi niet en hebben sonder dat lant ende die lichamen.
 waer bi sullen wi dan steruen.
 dattuut sien suls.
 ende wi ende onse lant sullen dijn wesen.
 coept ons in des conincs dienst.
 ende ghif saet.
 dattet lant niet woeste en worde.
 ist dat die aerdwinre verderue.
 dus cofte ioseph al dat lant van egipten.
 want elc vercocht sijn besittinghe om die groetheit vanden hongher.
 ende hi dedet al onder pharao ende alle sijn volc.
 vanden achterster terminen van egipten totten buytensten eynden sonder des papen lant dat hem ghegeuen was vanden coninc.
 want die gafmen ordineerde spisen vten scueren openbaer.
 ende hier bi so en waren si niet sculdich te vercopen haer besittinghe daer om seide ioseph totten volken.
 siet also ghi siet so besit pharao beyde v ende v lant.
 neemt saet ende saeyt die ackers.
 dat gi vrucht hebben moget dat vijfte deel sal ghi den coninc gheuen.
 die ander vier deel laet ic v te spise uwen knapen ende uwen kinderen.
 sij antwoerden.
 onse saliheit is in uwer hant onse here aenscouwe ons allene ende wi sullen blidelic den coninc dienen van dier tijt tot in desen dage so gelt men in al dat lant van egipten den coninc dat vijfte deel.
 ende het is gheworden als een wet.
 sonder dat papelike lant.
 dat vry was van deser condicien.
 dus woende israhel in egipten.
 dat is in tlant van gessen ende besat dat.
 ende wies ende wort seer ghemenichfoudicht.
 ende hi leefde daer in seuentien iaer ende alle die dagen sijns leuens worden ghemaect hondert iaer ende seuen ende veertich ende doe hi sach dat die dach sijns doots naecte.
 so riep hi ioseph sinen zoon.
 ende seide tot hem of ic gracie geuonde heb in dinen aenscouwen so legt dijn hant onder mijn dye.
 ende du suls mi doen ontfermherticheit ende waerheit.
 dattu mi niet en begraues in egipten.
 mer dat ick slapen mach mit mijn vaders.
 ende voert mi wech wt desen lande.
 ende begrauet mi in mijnre meere graft.
 ioseph antwoerde.
 ic sal doen dattu mi beuolen hebste.
 iacob seide so sweret mi dan.
 doet ioseph swoer.
 so keerde hem israhel ten hoefde vanden bedde.
 ende aenbede gode.
 doe dit dus geleden was so wort ioseph gheboetscapt.
 dat sijn vader siec was.
 ende hi nam mit hem twee zonen manasses ende effraym.
 ende begonst darwaert te gaen.
 ende men seide den ouden man.
 sich ioseph dijn zoon comt tot di.
 ende hi wort ghestarct ende sat inde bedde.
 ende doe ioseph tot hem ingecomen was so seide hi hem.
 die almachtige god openbaerde mi in luza.
 die is in tlant van chanaan.
 ende hi ghebenedide mi ende seide.
 ic sal di doen vermeren ende menichfoudighen.
 ende ic sal di maken in scaren van volc.
 ende ic sal di dit lant geuen ende dinen zade na di.
 in eweliker besittinghe.
 hier om dijn twe zonen die dij gheboren sijn in tlant van egipten eer ic al hier quam tot di.
 si sullen mijn wesen effraym ende manasses.
 sullen mi worden gheacht.
 als ruben ende symeon mer die ander die du nae hem winnen suls sullen dijn wesen.
 ende men salse heten mit hare broeders name in hare besittinghen.
 want doe ic quam van mesopothamien.
 so sterf mi rachel dijn moeder in tlant van chanaan.
 inden seluen weghe.
 ende het was tijt van lenten.
 ende ic quam in effrata.
 ende ic begroefse bi den weghe effrathen.
 die mit enen anderen naem hiet bethleem doe iacob iosephs zonen sach.
 so seide hi tot hem.
 wie sijn dese.
 ioseph antwoerde.
 dit sijn mijn zonen.
 dien mi god gegeuen heeft in deser stat.
 ende israhel seide brenctse tot mi.
 dat icse ghebenedien mach.
 want israhels ogen waren verdonkert van groter outheit.
 ende hi en mochte niet claerlic ghesien.
 ende doe hijse tot hem neyghede so custe hijse.
 ende omhelsdese ende seide tot sinen zoon ic en bin niet ghehoent van dinen aenscouwen.
 hier en bouen heeft mi god vertoent dijn zaet.
 ende doese ioseph genomen had van sijns vaders scoot.
 so aenbede hi langes opter aerden.
 ende effraim settede hi te sijnre rechter ziden dat was tot ysrahels luthter ziden.
 mer manasses sette hi te sijnre luchter ziden dat was tot sijn vaders rechter ziden.
 ende hi voechdeese beide ten vader waert ende israhel stac sijn rechter hant wt.
 ende leidese op effraims hooft den minsten broeder.
 mer die luchter hant leide hi op manasses hooft.
 die eerstgheboren was.
 ende hi verwandelde sijn hant.
 ende iacob benediede iosephs zonen.
 ende seide.
 god in wies aenscouwen onse vaders hebben gewandert abraham ende ysaac.
 god die mi voede in mijnre ioncheit tot in desen dagen toe.
 die engel die mi verlost heeft van allen quaden.
 ghebenedie dese kinderen.
 ende mijn naem moet op hem aengheropen worden.
 ende mijnre vadere naem abrahams ende ysaacs.
 ende sij moeten wassen in menichten op tlant.
 ende doe ioseph dat sach dat sijn vader hadde gheleyt sijn rechterhant op effraims hooft.
 so nam hi dat swaerlick ende hi begreep sijns vaders hant.
 ende pijndese hem te heffen.
 van effraims hooft.
 ende ouer te dragen op manasses hooft ende hi seide tot sinen vader.
 ten betaemt also niet vader.
 want dit is die eerstgheboren.
 legt dijn rechterhant op sijn hooft.
 ende iacob en woudes niet doen ende seide ic weet zone mijn ic weet dat dese oec wesen sal in volc.
 ende hij sal worden ghemenichfoudicht.
 mer sijn minre broeder sal meerre sijn dan hi.
 ende sijn zaet sal in luyden wassen ende hi ghebenedide hem in dien tiden ende seide.
 in di sal israhel worden ghebenedijt.
 ende men sal segghen god die moet di doen als effraim ende manasses ende hi settede effraim voer manasses.
 ende hi seide tot ioseph sinen zoon.
 sich ic sterue.
 ende god sal mit uwen luyden wesen.
 ende hi sal v weder leyden tot uwer vaderen lande.
 ende geuen di een deel buyten dinen broederen.
 dat ic van amorreus hant nam in minen swaerde ende in minen boghe.
 iacob riep sijn zonen.
 ende seide hem wordet vergadert iacobs zonen ende hoert israhel uwen vader.
 wort vergadert.
 dat ic v boetscappen mach wat v te gheschien is inden vtersten daghen ruben mijn eerstgheboren zoon.
 du biste mijn starcheit.
 ende dat beginsel van mijnre droefheit.
 eerst in giften.
 meest in geboden.
 du worts wt gestort als water.
 du en moets niet wassen.
 want du biste ghegaen op dijns vaders bedde.
 ende du besmettest sijn coetse.
 symeon ende leni broeders.
 vechtende vaeten der quaetheit.
 mijn ziel en moet niet comen in haren rade.
 ende mijn glorie en moet niet wesen in haere vergaderinge want in haren toorne so dode si die manne.
 ende in haren wille so ondergrouen si die muere.
 vermaledijt si haer toerne.
 want hi is gheduerich ende onwaerdich want si is hert.
 ic salse deylen in iacob.
 ende ic salse stroyen in israhel.
 iudas.
 di sullen dijn broders louen dijn handen sullen wesen in dijnre vianden necken.
 ende dijns vaders zonen sullen di aenbeden iudas du biste eens leuwen ionc.
 sone mijn du gincste opten roef.
 du laghes rustende als een leeu.
 ende als een leuinne.
 wie sullen wecken.
 die coninclike ruede en sal van iuda niet genomen worden.
 noch hertoghe van sijnre dye.
 voer dat hi comen sal diemen senden sal.
 ende hi sal sijn ontbeidinc der luyden bindende anden wijngaert sijn voelen.
 ende anden wijnstoc o sone mijn sijn ezelinne.
 hi sal sijn stole dwaen in den wijn.
 ende sinen mantel int bluet der druuen sijn oghen sijn schoenre dan wijn.
 ende sijn tanden sijn witter dan melck zabulon sal wonen anden ouer vander zee.
 ende in stede daer die scepen staen ghereikende tot sydonen.
 ysachar is een starc ezel.
 leggende tusschen der terminen.
 hi sach die ruste dat si guet was ende dat lant dattet alte guet was ende hij leider sijn scouderen onder om te dragen.
 ende hi is gheworden dienende den exsisen dan sal sijn volc vonnissen.
 als een ander gegheslacht in israhel dan.
 moet worden een slanghe inden wech ende een cerastes inden pade.
 bitende des paerts houen dat die opsitter vallet achter waert.
 dijn salicheit sal ick ontbeiden here.
 gad toeghehoert sal voer hem vechten ende hi sal achterwaert toegegort worden aser.
 sijn broot is vet.
 ende het sal den coninghen weelden gheuen.
 neptalim is een wtghesent hart.
 ende gheuende spraec der schoenheit.
 een toewassende zoon is ioseph.
 een toewassende zoen ende schoon van aensichte.
 die dochteren liepen op al die mueren.
 mer si veronwaerden hem.
 ende streden.
 ende si beniden hem ende hadden ghescutten.
 mer inden sterke was sijn boghe.
 ende die banden van sinen handen ende arme worden ontbonden.
 biden handen des machtigen van iacob.
 van daen is hi herder.
 wtgegaen steen van israhel.
 dijn vaders god sal dijn hulper wesen.
 ende die almachtighe sal di ghebenedien mitter benedictien des hemels van bouen.
 ende mitter benedictien des afgronts die beneden leit mitter benedictien der borsten ende der vrouwen wijflicheit.
 dijns vaders benedictien.
 sijn vastgheworden mitter benedictien sijnre vaderen tot dat quam die begeerte der eweliker bergen si moeten worden op iosephs hooft inden top des nazareus.
 onder sijn broeders.
 benyamin sal wesen een gripende wolf.
 des morghens sal hi eten die proeye.
 ende des auonts sal hi die roue deylen.
 ende alle dese waren inden gheslachten van israhel twaelf.
 dit sprac hem haer vader toe.
 ende hi ghebenedide elken mit proper benedictien ende hi gheboet hem ende seide.
 ic worde vergadert tot minen volke.
 begrauet mi mit minen vaderen in die dubbelde spelunc.
 die in ephron van ethei acker is.
 tegen mambre in tlant van chanaan.
 die abraham cofte mitten acker van ephron van etheo in besittinghe des graues.
 dair grouen si hem.
 ende saram sijn wijf ende daer is begrauen ysaac.
 mit rebecca sijn wijf.
 ende daer leyt lya begrauen.
 doe hi die gheboden gheeyndet hadde.
 daer hi sijn zonen mede leerde.
 so vergaderde hi sijn voeten opt bedde ende hi sterf ende wort tot sijn volc gheleyt.
 als dat ioseph sach.
 so viel hi op sijns vaders aensichte.
 ende custen wenende.
 ende hi hete den medicijnres sijn knapen.
 dat si sinen vader balsamen souden mit duerbaren cruyde.
 ende si deden dat hem beuolen was.
 ende hielden hem daer na veertich dagen.
 want dat was die zede vanden balsaemden lichamen.
 ende al egipten beweenden tseuentich daghen.
 ende doe die tijt des geween van iacob gedaen was.
 so sprac ioseph tot pharaonis ghesinne.
 of ick gracie gheuonden heb in uwen aenscouwen.
 soe spreket in pharaonis oren.
 om dat my mijn vader besworen heeft.
 segghende.
 sich ic sterue.
 du sulste mij begrauen in minen graue dat ic mi gegrauen heb in tlant van chanaan.
 hier om sal ic op gaen ende begrauen minen vader.
 ende ic sal weder keren.
 ende pharao seide hem ganc op ende begraue dinen vader.
 alsoe du besworen bist.
 ende doe ioseph op ghinc.
 so ghinghen mit hem alle die ouders van pharaonis huyse.
 ende alle die meeste van gheboerten vanden lande van egipten.
 iosephs huys mit sijn broeders sonder haer cleyne kinderen.
 ende haer cudden ende haer vee.
 dat si lieten in tlant van gessen.
 ende ioseph had in sijn geselscap waghenen geredenen ende het wort een scare niet cleine.
 ende si quamen totten pleine arad.
 dat ouer die iordane leyt.
 ende daer deden si die wtuaert mit groten anxtelike ghewene.
 ende voldeden seuen dagen doe dat ghesien hadden die woenden in tlant van chanaan.
 so seiden si.
 dit is een groet ghewene dier van egipten.
 ende hier om heten si den naem van dier stat.
 gheween van egipten.
 dus deden iacobs zonen also hem iacob haer vader beuolen had.
 ende droeghen hem in tlant van chanaan.
 ende groeuen hem in die dubbelde spelunc.
 dien abraham mitten acker ghecoft had in besittinghe des graues van ephron van etheo.
 tegen dat aensichte van mambre.
 ende ioseph keerde weder in egipten mit sinen broedren ende mit alle sijn gheselscap.
 doe hi sinen vader begrauen had.
 ende doe die vader doot was.
 soe ontsaghen hem sijn broeders ende spraken onderlinge.
 dat hi machschien niet en verdencke des onrechts dat hi ghedoget heuet.
 ende dat hi ons gelde alle dat quaet dat wi hem deden daer om ontboden si hem dijn vader beual ons eer hi sterf.
 dat wi di dit segghen souden wt sinen woerden.
 ic bid dattu verghetes die misdaet van dinen broederen.
 ende der sonden ende der quaetheit die si tegen di deden.
 ende wi bidden oec.
 dattu godes knecht dinen vader verlaetste dese quaetheit die sij teghen di deden.
 doe dit ioseph hoerde so weende hi.
 ende sijn broeders quamen tot hem.
 ende si aenbeden hem langhes opter aerden ende seiden hem wij sijn dijn knechten ende hi antwoerde en wilt niet ontsien.
 mogen wi gods wille wederstaen.
 ghi pensde quaet van mi.
 mer god verkeerde dat in guet om dat hi mi verheffen soude als ghij mij siet ende dat hi vele volken behouden maken soude.
 en wilt niet ontsien ic sal v voeden.
 ende uwe cleine kinderen.
 ende hi vertroestese ende sprac guedertierlike ende sachtmoedelic.
 ende hi woende in egipten mit alle sijns vaders huys.
 ende hij leefde hondert iaer ende thien.
 ende hij sach effrayms zonen totten dorden geslachte.
 ende op iosephs knien worden oec gheboren.
 machirs zonen die manasses zone was.
 als dese dinghen gheleden waren.
 so sprac hi tot sinen broederen.
 na mijnre doot so sal v god visiteren.
 ende hi sal v doen op gaen van desen lande.
 ten landewaert daer hi op ghesworen heeft abaraham.
 ysaac.
 ende iacob.
 ende doe hijse besworen had ende geseit god sal v visiteren.
 draget mit v wech mijn beenre van deser stat.
 so sterf hi.
 doe hi volgedaen had hondert ende tien iaer sijns leuens ende gebalsaemt mit cruyde.
 so leidmen in een graft besijden in egipten.
 