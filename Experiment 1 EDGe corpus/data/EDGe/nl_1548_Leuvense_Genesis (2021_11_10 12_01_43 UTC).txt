inden beginne heeft godt geschapen hemel ende aerde maer die aerde was ydel ende ledich ende die duysternissen waren op dat aenschijn des afgronts ende den gheest godts dreef op die wateren.
 ende godt heeft geseyt laet gemaect worden het licht.
 ende het licht worde gemaect ende godt heeft dat licht ghesien dat goet was ende hy heeft dat licht van die duysternisse gescheyden ende hy heeft dat licht genoemt dach ende die duysternissen nacht ende es gheworden auont ende morgen eenen dach.
 ende godt heeft gheseyt laet een firmament gemaect worden int midden der wateren ende tscheyde die wateren vanden wateren.
 ende godt heeft dat firmament ghemaect ende heeft die wateren die onder dat firmament waren ghescheyden van die wateren die bouen dat firmament waren ende het es alsoe geschiet.
 ende godt heeft dat firmament ghenoemt den hemel ende het es worden auont ende morghenden tweeden dach.
 ende godt heeft gheseyt laet die wateren die onder den hemel sijn vergadert worden op een plaetse dat het drooghe gesien worde ende het is alsoe geschiet.
 ende godt heeft het drooghe ghenoemt aerde ende die vergaderinghe der wateren heeft hi ghenoemt see.
 ende godt heeft ghesien dat goet was ende hy heeft gheseyt laet die aerde voerts brenghen groeyende cruyt ende saet voertsbrenghende ende vruchtdraghende boomen die vrucht voertsbrengen nae hare natuere dwelcks saet in sij seluen sij opter aerden ende het es alsoe geschiet.
 ende die aerde heeft groeyende cruyt voertsbracht saet voertsbrenghende na sijn natuere ende boomen vrucht voertbrengende dat elc sijn saet hadde nae sijn besonder natuere.
 ende die heere heeft ghesien dattet goet was ende het es worden auont ende morghen den derden dach.
 ende godt heeft gheseyt laet gemaect worden lichten int firmament des hemels ende dat die sceyden den dach ende den nacht ende laetse sijn tot teekenen ende tijden ende dagen ende iaren dat sij schijnen int firmament des hemels ende die aerde verlichten ende het es alsoe gheschiet.
 ende godt heeft twee groote lichten gemaect dat grootste licht om dat ouer den dach sijn soude ende het minste licht dattet ouer den nacht sijn soude ende sterren ende hy heeft die ghestelt int firmament des hemels dat sij opter aerden souden lichten ende dat sij souden ouer den dach ende nacht sijn ende dat sij het licht ende duysternissen scheyden souden.
 ende godt heeft ghesien dat goet was ende tes worden auont ende morghen den vierden dach.
 ende godt heeft ooc gheseyt laet die wateren voertsbrenghen cruypende dieren die leuende sielen hebben ende vlieghende ghedierte bouen die aerde onder dat firmanent des hemels ende godt heeft groote walvisschen gheschapen ende alderhande leuende ende roerende sielen welck die wateren voertsghebracht hadden nae haer besonder natuere ende alle ghevoghelte elck nae sijne besonder natuer.
 ende godt heeft gesien dattet goet was ende hy heeft die ghebenedijt segghende wasset ende wert vermenichfuldicht ende veruult die wateren der see ende die vogelen werden vermenichfuldicht op die aerde.
 ende het es worden auont ende morghen den vijfsten dach.
 ende godt heeft oock gheseyt laet die aerde voertsbrenghen leuende sielen elck nae haere natuere behulpsame beesten ende cruypende dieren ende beesten der aerden nae haere besonder natuere.
 ende het es alsoe ghesciet.
 ende godt heeft ghemaect die beesten der aerden na haer besonder natuere ende behulpsame dieren ende alderhande cruypende gedierte der aerden elck nae sijn natuere.
 ende godt heeft ghesien dattet goet was ende heeft gheseyt laet ons den mensch maken nae ons beelde ende ghelijckenisse ende dat hi heerschappie hebbe ouer die visschen der see ende ouer dat gheuoghelte der locht ende ouer die beesten ende ouer alle die aerde ende ouer alle dat cruypende gedierte welc hem op die aerde roert.
 ende godt heeft den mensche gheschapen nae sijnen beelde ende ghelijckenisse nae gods ghelijckenisse heeft hy hem geschapen man ende vrouwe heeft hijse gheschapen.
 ende god heeftse ghebenedijt ende gheseyt wasset ende wort vermenichfuldicht ende veruult die aerde ende brengtse onder ende hebt heerschappie ouer die visschen der see ende ouer dat ghevoghelte des hemels ende ouer alle ghedierte dat hem op die aerde roert.
 ende godt heeft gheseyt siet ic heb v ghegheuen alle cruyt saet voertsbrengende opder aerden ende alle boomen die in haer seluen saet nae hare natuere hebben dat die sijn tot een spijse voer v ende voer allen gedierte der aerden ende voer alle die voghelen des hemels ende voer alle dat hem op die aerde roert ende daer een leuende siele in es dat sij moghen teten hebben.
 ende het is alsoe geschiet.
 ende godt heeft ghesien al dat hy ghemaect hadde ende waren alle seer goet ende het es geworden auont ende morghen den sesten dach.
 hier om sijn die hemelen ende die aerde volmaect ende allen haer cieraet ende godt heeft opden seuensten dach voldaen alle sijn werck dat hy ghemaect hadde ende hy heeft gerust opten seuensten dach van alle sijn werck dat hy volmaect hadde.
 ende hy heeft den seuensten dach ghebenedijt ende heeft dien gheheylicht want hy in dien hadde opghehouden van alle sijnen wercke welck god gheschapen hadde om te maken.
 dit sijn die voortbrencxselen van hemel ende eerde als sij gheschapen sijn gheweest inden dach als godt die heere hemel ende aerde heeft gheschapen ende alderley spruyten des velts eert wies opter eerden ende alderley cruyt des lants eer dat groeyde.
 want god die heere en hadde niet ghereghent op der eerden ende daer en was gheen mensch die dat lant boude.
 maer daer ghinck een fonteyn wter eerden op vochtichmakende alle dat ouerste der eerden.
 aldus heeft dan godt die heere den mensch gemaect vanden slijm der eerden eude hy heeft in sijn aensicht gheblasen eenen adem des leuens ende die mensch es gheworden tot een leuende siele.
 ende god hadde vanden beghinne geplant een paradijs der wellusticheden waer in hi ghestelt heeft den mensch die hy ghemaect hadde.
 ende die heere god heeft wter eerden voertbracht alderley boomen lustich om sien ende suet om teten ende oeck den boom des leuens int midden des paradijs ende den boom der wetenheyt van goet ende quaet.
 ende eenen vloet ghick wt dier plaetsen der weelden om dat paradijs te wateren die welck van daer voerts ghedeylt wordt in vier hoofden.
 deene es ghenoemt phison desen es die omgaet alle dat lant van heuilath daer wast gout ende tgout van dien lande es dalder beste ende aldaer vintmen bdellium ende den steen onichinus.
 ende den naem van den tweeden vloet es gehon dese es die daer omme loopt alle dat moorianen lant.
 maer den naem van den derden vloet es tygris dese gaet teghen die van assyrien.
 ende den vierden vloet es euphrates.
 aldus heeft godt die heere den mensche ghenomen ende heeft hem ghestelt int paradijs der wellusticheden dat hy dat bouwen ende bewaren soude ende hy heeft hem beuolen segghende etet van alle die boomen des paradijs maer vanden boom der wetenheyt van goet ende quaet soe en etet niet want op wat dach dat ghy daer af etet soe suldi die doot steruen.
 ende godt die heere heeft ooc gheseyt ten es niet goet den mensch alleen te sijn laet ons hem een helpe maken sijns ghelijcke.
 als dan godt die heere vander eerden ghemaect hadde alle ghedierte der eerden ende alle dat ghevoghelte des hemels soe heeft hy die ghebrocht voer adam dat hij soude besien hoe hy die noemen soude want alle leuende ghedierte es ghenaemt geweest alsoe adam dat heeft ghenoemt.
 ende adam heeft alle ghedierte ghenoemt elc met sijnen name ende alle dat ghevogelte der locht ende alle die beesten der eerden maer men vant gheen helper die adams ghelijck was.
 dus heeft godt die heere eenen grooten slaep in adam gesonden ende als hy in slape was soe heeft hy een van sijnen ribben genomen ende heeft die plaetse met vleesch gheuult ende god die heere heeft een vrouwe ghesticht vander ribben die hy van adam ghenomen hadde ende hi heeftse tot adam gebracht ende adam heeft gheseyt dat es nv een been van mijnen beenen ende vleesch van mijnen vleesche dese sal manninne ghenaemt worden om dat sij vanden man genomen es.
 waerom soe sal een mensch verlaten sijnen vader ende moeder ende sal sijn wijf aenhanghen ende sij twee sullen wesen een vleesch.
 ende si waren beyde naeckt te weten adam ende sijn wijf ende sij en scaemden hem niet.
 maer oeck het serpent was listigher dan alle ghedierte der eerden die godt die heere ghemaect hadde dwelc heeft geseyt totter vrouwen.
 waerom heeft v godt gheboden dat ghy niet eten en soudt van alderley boomen des paradijs.
 den welcken heeft die vrouwe gheantwoort van die vruchten der boomen die int paradijs sijn eten wi maer van die vrucht des booms die int midden des paradijs es heeft ons godt gheboden dat wij niet eten en souden ende dat wij dat niet en souden aentasten op dat wij by auontueren niet en steruen.
 maer het serpent heeft gheseyt totter vrouwen ghy en sult gheensins die doot steruen want god weet dat in wat daghe ghy daer af eten sult soe sullen v ooghen gheopent worden ende ghy sult wesen als goden wetende goet ende quaet.
 dus soe heeft die vrouwe ghesien dat desen boom goet was om te eten ende schoon den ooghen ende lustich te aensien ende heeft van sijn vrucht ghenomen en heeft dat gheten ende heeft dat haren man gegheuen die welcke dat heeft gheten.
 ende die ooghen van haer beyden sijn gheopent ende als sij kenden dat sij naect waren soe hechten sij tsamen vijgebladeren en hebben hen seluen ghemaect voordecsels.
 ende als sij gehoort hadden die stemme van godt den heere wandelende int paradijs ter locht nae middach soe heeft hem adam met sijnen wijue gheborghen int midden vanden boomen des paradijs van den aensicht gods des heeren.
 ende godt die heere heeft adam gheroepen ende hem gheseyt.
 waer sijdi.
 die welck antwoorde ick heb v stemme ghehoort int paradijs ende ic heb ghevreest om dat ick naect was ende ick heb my gheberghen.
 tot wien die heere seyde maer wie heeft v te kennen ghegeuen dat ghy naect waert anders dan dat ghy hebt gheten vanden boome daer ic v afbeuolen hadde dat ghi daer af niet eten en soudt.
 ende adam heeft gheseyt dat wijf welc ghy my tot een ghesellinne hebt ghegheuen die heeft my vanden boom gegheuen ende ic hebt gheten.
 ende doen seyde god die heere totter vrouweu.
 waerom hebdi dit ghedaen.
 die welcke heeft gheantwoort.
 dat serpent heeft my bedrogen ende ic hebt gheten.
 ende god die heere heeft gheseyt tot dat serpent want ghy dat ghedaen hebt soe sijdi vermalendijt onder alle ghedierte ende beesten der eerden op v borst suldi gaen ende ghy sult eerde eten alle die daghen ws leuens ic sal viantschap stellen tusschen v ende der vrouwen ende tusschen v saet ende haer saet sij sal v hooft verpletten ende ghi sult haerder verssenen laghen legghen.
 ende totter vrouwen heeft hy oeck gheseyt ic sal v allendicheden ende v ontfanckenissen vermenichfuldighen met pijnen suldi v kinderen baren ende ghi sult onder die macht des mans wesen ende hi sal heerscappie ouer v hebben.
 maer tot adam heeft hy gheseyt om dat ghy ghehoort hebt die stemme van uwer huysvrouwe ende gheten hebt vanden boome vanden welcken ic v gheboden hadde dat ghy daer niet af eten en soudt soe es die eerde vermalendijt in v werck in arbeyden suldi daer af eten alle die dagen ws leuens dornen ende distelen sal sij v voortbrengen ende ghy sult eten die cruyden der eerden int sweet ws aensichts suldi v broot eten tot dat ghy weder keert in die eerde daer ghy af ghenomen sijt want ghy sijt stof der aerden ende sult wederom stof worden.
 ende adam heeft genoemt den naem sijnder huysvrouwen heua om dat sij soude wesen een moeder van alle dat leuende es.
 ende godt die heere heeft adam ende sijnder huysvrouwen ghemaect pels rocken ende trocse hen aen ende hi seyde siet adam es geworden als een van ons wetende goet ende quaet.
 hier om op dat hy nv by auontueren sijn hant niet wt en reycke ende neme vanden boom des leuens ende ete ende leue inder eewicheyt.
 die heere godt heeft hem gesonden wten paradijse der wellusticheden dat hi die eerde soude wercken daer hi af ghenomen es ende hy heeft adam daer wt gheworpen ende heeft voert paradijs der weelden ghestelt cherubim ende een vlammich sweert licht om keeren om te bewaren den wech totten boom des leuens.
 ende adam heeft sijn huysvrouwe euam bekent die welcke heeft ontfangen ende gebaert cain seggende ic heb eenen mensch vercreghen doer god.
 ende anderweruen heeft sij ghebaert sijnen broeder abel maer abel was een scaepherder ende cain een ackerman.
 ende tes ghebuert na veel daghen dat cain offerde ghiften den heere van die vruchten der eerden ende abel offerde oeck van die eerste gheborenen sijnder cudden ende van haren vetten.
 ende godt sach tot abel ende tot sijn ghiften maer tot cain ende tot sijnen ghiften en sach hy niet ende cain es seer machtelick ghestoort gheweest ende sijn aensicht es ingheuallen.
 ende die heere heeft tot hem gheseyt waerom sijdi gram ende waerom es v aensicht ingheuallen.
 eest sake dat ghy wel doet en suldi dat niet ontfanghen.
 maer eest dat ghy qualick doet en sal v sonde niet terstont wesen by v.
 maer onder v sal haren lust wesen ende ghy sult daer heerscappie ouer hebben.
 ende cain heeft gheseyt tot abel sijnen broeder laet ons buyten gaen ende als sij opten velde waren soe es cain opghestaen teghen sijnen broeder abel ende heeft hem doot gheslaghen.
 ende die heere heeft geseyt tot cain.
 waer es abel v broeder.
 die welcke antwoerde ic en weets niet.
 ben ic mijns broeders behoeder.
 ende die heere heeft tot hem gheseyt wat hebdi gedaen.
 ws broeders bloet roept tot my vander eerden.
 nv dan daer om suldi vermalendijt wesen op der eerden die haren muyl heeft open ghedaen ende het bloet ws broeders ontfangen van uwer hant.
 als ghi die eerde sult ghebouwet hebben soe en sal sij haer vruchten niet gheuen ongheduerich ende voervluchtich suldi wesen op der eerden.
 ende cain heeft gheseyt totten heere mijn boosheyt es meerder dan dat ic ghenade mach verdienen.
 siet ghy veriaecht mi heden van daensicht der eerden en ic sal verborgen worden van uwen aensicht ende ic sal ongeduerich ende voervluchtich wesen op die eerde daerom soe wie my vint die sal my dootslaen.
 ende die heere heeft tot hem gheseyt ten sal alsoe niet gheschieden.
 maer soe wie cain dootslaet die sal seuenfout gewroken worden.
 ende die heere heeft een teeken in cain ghestelt dat een yeghelijck die hem vonde hem niet en soude dooden.
 ende cain es wt ghegaen van daensicht des heeren ende hy heeft vluchtich ghewoont op die eerde aen die oost sijde van eden.
 ende cain heeft sijn huysvrouwe bekent die welcke heeft ontfanghen ende ghebaert henoch.
 ende hy timmerde een stadt ende hy noemde die na den naem van sijnen sone henoch ende henoch heeft ghewonnen irad ende irad heeft gewonnen mauiael ende mauiael heeft ghewonnen mathusael ende mathusael heeft ghewonnen lamech die welcke heeft ghenomen twee huysvrouwen den naem der eender was ada ende den naem der ander was sella.
 ende ada bracht voerts iabel die welck een vader was der geender die in tabernaculen woonden ende der herders.
 ende den naem sijns broeders was iubal die een vader was van die songen ende speelden met herpen ende orgelen.
 ende sella die wan tubalcain die een smit was ende een constenaer in alle wercken van metael ende van ysere.
 ende die suster van tubalcain was noema.
 ende lamech seyde tot sijnen huysvrouwen ada ende sella hoort mijn stemme ghi huysvrouwen van lamech neemt waer mijn woorden want ick heb eenen man verslaghen tot mijnder wonden ende eenen ionghelinck tot mijnder quetsueren seuenfout wrake sal ghedaen worden van cain maer van lamech seuentichwerf seuenfout.
 ende adam heeft noch sijn huysvrouwe bekent ende sij heeft eenen sone ghebaert ende hiet sijnen naem seth segghende god heeft mi een ander saet ghestelt voer abel den welcken cain verslaghen heeft.
 ende seth worde oeck eenen soen gheboren den welcken hy noemde enos dese begonste aen te roepen den naem des heeren.
 dit es den boec van adams ghebuerte in den dach als godt den mensche geschapen heeft soe heeft hy hem gemaect na gods ghelijckenisse.
 ende hi heeftse geschapen een man ende een vrouwe ende hy heeftse gebenedijt ende heeft haren naem ghenoemt mensch op den dach dat si ghescapen waren.
 ende adam heeft gheleeft hondert ende dertich iaren ende heeft gewonnen eenen sone nae sijnen beelde ende ghelijckenisse ende hy heeft hem ghenoemt seth.
 ende die daghen van adam nae dat hy seth ghewonnen hadde sijn gheworden achthondert iaren ende hy heeft sonen ende dochteren ghewonnen.
 ende allen den tijt die adam gheleeft heeft es gheworden neghenhondert ende dertich iaren ende hy es ghestoruen.
 ende seth heeft gheleeft hondert ende vijf iaren ende hy heeft enos ghewonnen.
 ende seth heeft gheleeft nae dat hy enos hadde ghewonnen achthondert ende seuen iaren ende hy heeft sonen ende dochteren gewonnen ende alle die daghen van seth sijn gheworden neghenhondert ende twaelf iaren ende hy es ghestoruen.
 ende enos heeft neghentich iaren gheleeft ende heeft gewonnen cainan nae wiens geboorte heeft hy gheleeft achthondert ende vijfthien iaren ende heeft sonen ende dochteren ghewonnen.
 ende alle die daghen van enos sijn gheworden neghenhondert ende vijf iaren ende hy es ghestoruen.
 ende cainan heeft gheleeft tseuentich iaren ende hy heeft ghewonnen malaleel ende cainan heeft geleeft nae dat hy malaleel ghewonnen heeft achthondert ende veertich iaren ende heeft sonen ende dochteren ghewonnen ende alle die dagen van cainan sijn gheworden neghenhondert ende thien iaren ende hy es ghestoruen.
 ende malaleel heeft gheleeft vijf ende tsestich iaren ende heeft ghewonnen iared.
 ende malaleel heeft gheleeft nae dat hy iared gewonnen hadde achthondert ende dertich iaren ende heeft sonen ende dochteren ghewonnen.
 ende alle die daghen van malaleel sijn geworden achthondert vijf ende neghentich iaren ende hy es ghestoruen.
 ende iared heeft gheleeft hondert twee ende tsestich iaren ende hy heeft ghewonnen henoch.
 ende iared heeft gheleeft nae dat hi henoch gewonnen hadde achthondert iaren ende heeft sonen ende dochteren ghewonnen ende alle die dagen van iared sijn geworden negenhondert twee ende tsestich iaren ende hi es gestoruen.
 ende henoch heeft gheleeft vijf ende tsestich iaren ende hy heeft gewonnen mathusalam ende henoch heeft met gode gewandelt.
 ende henoch heeft gheleeft nae dat hy mathusalam gewonnen hadde drijhondert iaren ende hy heeft sonen ende dochteren ghewonnen ende alle die dagen van henoch sijn gheworden drijhondert vijf ende tsestich iaren ende hi heeft met gode ghewandelt ende hy en es niet meer gesien gheweest want godt heeft hem ghehaelt.
 ende mathusala heeft geleeft hondert seuen ende tachtentich iaren ende hy heeft ghewonnen lamech ende mathusala heeft geleeft na dat hy lamech hadde ghewonnen seuen hondert twee ende tachtentich iaren ende hi heeft sonen ende dochteren ghewonnen ende alle die daghen van mathusala sijn gheworden negen hondert negen ende tsestich iaren ende hi es gestoruen ende lamech heeft gheleeft hondert twee ende tachtentich iaren ende hy heeft eenen sone ghewonnen ende hem ghenaemt noe segghende dese sal ons vertroosten van die wercken ende arbeyden onser handen op die eerde welc godt vermalendijt heeft ende lamech heeft gheleeft na dat hy noe gewonnen hadde vijfhondert vijf ende neghentich iaren ende hy heeft sonen ende dochteren gewonnen.
 ende alle die daghen van lamech sijn gheworden seuenhondert seuen ende tseuentich iaren ende hy es ghestoruen.
 ende noe als hy vijfhondert iaren out was soe heeft hy ghewonnen sem cham ende iapheth.
 als nv die menschen beghonsten te vermenichfuldighen op der eerden ende dat sij dochteren ghewonnen hadden die kinderen gods siende die dochteren der menschen dat sij schoon waren hebben sij wt alle die huysvrouwen ghenomen die sij vercoren hadden.
 ende godt heeft gheseyt mijnen gheest en sal eewelijc inden mensch niet blijuen want hy vleesch es ende sijn daghen sullen wesen hondert ende twintich iaren.
 ende daer waren in dien tijden ruesen op der eerden want na dat die kinderen gods met die dochteren der menschen versaemt sijn ende sij kinderen voertbrachten dese waren gheweldighe der werelt ende vermaerde mannen.
 ende godt siende dat der menschen boosheyt veel was opder eerden ende dat alle der herten ghedachten tot quaet gheneycht waren tot allen tijden soe eest hem berouden dat hy den mensch op die aerde ghemaeckt hadde.
 ende om dat te verhoeden in toecomende tijden ende beroert sijnde met eenen rouwe sijns herten van binnen heeft hy gheseyt ick sal den mensch die ick gheschapen hebbe te niet doen vander eerden vanden mensch voerts aen totten beesten ende vanden cruypende dieren totten vogelen der locht want het beroudt my dat ic die ghemaect hebbe.
 maer noe heeft gratie gheuonden voer godt.
 dit zijn die generatien van noe noe was een rechtueerdich ende een volmaeckt man in sijn gheslachten met gode heeft hy ghewandelt ende hy heeft ghewonnen drij sonen sem cham ende iaphet.
 ende die eerde es verdoruen voer godt ende veruult met boosheden.
 als godt dan ghesien hadde dat die eerde verdoruen was want alle vleesch hadde sijnen ghanck verarghert opder eerden soe seyde hy tot noe het eynde van allen vleesche es voer my comen die eerde es met boosheyt veruult van haren aenschijn ende ick salse verderuen metter eerden maect v een arcke van gheschaefden houte ende ghy sult in die arke woonstedekens maken ende ghy sultse met lijm bestrijken van binnen ende van buyten ende aldus suldi die maken die lengde der arcken sal wesen van drij hondert cubitus die wijdde van vijftich cubitus ende die hoochde van dertich cubitus.
 een venster suldi inder arcken maken ende ghy sult die in haer opperste tot eenen cubitus volbrenghen maer die doere der arcken suldi ter sijden nederwaerts stellen ende ghy sult daer eetcameren ende drij stagien in maken.
 siet ick sal eenen oueruloet der wateren aen brenghen opder eerden om te dooden alle vleesch daer eenen gheest des leuens in es onder den hemel ende alle dat opder eerden es sal te niet ghebracht worden ende ic sal mijn verbont met v maken ende ghy sult in die arcke gaen ghy ende v sonen v huysvrouwe ende uwer sonen huysvrouwen met v ende wt allen ghedierte van allen vleesche suldi by paren in die arcke brenghen op datsij met v leuen beyde mannekens ende wijfkens.
 vanden voghelen nae haerder nature ende van dat vee nae haerder nature ende wt allen cruypende dieren der aerden nae haren nature.
 dese sullen elcs een paer met v daer in gaen op dat sij moghen leuen daer om suldi oec met v nemen van alderley voetselen diemen eten mach ende sult die by v by een draghen en die sullen alsoe wel v als den beesten wesen tot spijse.
 dus heeft noe ghedaen alle dat hem godt gheboden hadde.
 ende die heere heeft tot hem gheseyt gaet ghy ende allen v huysghesin in die arcke want ic heb v rechtuerdich voer my ghesien in dit gheslachte van allen reynen dieren soe neemt met v seuen ende seuen manneken ende wijfken maer vanden onreynen dieren twee ende twee manneken ende wijfken ende vanden voghelen des hemels oec seuen ende seuen manneken ende wijfken op dat het saet mach onderhouden wesen op daenschijn vander gausscher eerden.
 want nv nae seuen daghen salic opder eerden reghenen veertich daghen ende veertich nachten lanck ende ic sal te niet doen vander eerden alle dat wesen heeft dat ic ghemaect hebbe.
 dus heeft noe ghedaen alle dat hem god beuolen hadde ende hy was ses hondert iaren out als die wateren des oueruloets vloedden opder eerden.
 ende noe en sijn sonen sijn huysvrouwe ende sijnder sonen huysvrouwen sijn met hem ghegaen in die arcke om die wateren des oueruloets.
 ende vanden suyueren ende onsuyueren dieren ende vanden voghelen ende van alle dat hem roert opder eerden sijn twee ende twee ghegaen binnen in die arcke tot noe manneken ende wijfken alsoe die heere noe hadde gheboden.
 ende als die seuen daghen voerby waren soe sijn die wateren des oueruloets ghecomen opder eerden in dat seshondertste iaer des leuens van noe in die tweede maent den seuentiensten dach der maent soe sijn geborsten alle die fonteyen des grooten afgronts ende die sluysen des hemels sijn open ghedaen ende het heeft ghereghent opder eerden veertich daghen ende veertich nachten effen in tbeghinsel des seluen daechs soe sijn noe ende sem ende cham ende iaphet sijn sonen sijn huysvrouwe ende sijnder sonen huysvrouwen met hem in die arcke ghegaen sij ende alle ghedierte elck nae sijn nature ende alle dat vee na sijn nature ende alle dat hem roert opder eerden elc nae sijn nature ende alle gheuoghelte elck nae sijn nature alle voghelen ende alle vlieghende dieren sijn bi noe in die arcke ghegaen twee ende twee van allen vleesch daer eenen gheest des leuens in was.
 ende die daer in gheghaen sijn die ghinghen daer in manneken ende wijfken ghelijc hem godt beuolen hadde ende die heere sloot hem van buyten daer inne.
 ende den ouervloet es gheweest op die eerde veertich daghen ende die wateren sijn vermeerdert ende hebben die arcke ghehauen in die hoechde bouen die eerde want sij vloedden seer crachtelijck ende sij ouerdecten alle dat ouerste der eerden maer die arcke dreef bouen die wateren ende die wateren worden seer machtich op die aerde ende alle die hooghe berghen sijn ouerdect onder den gheheelen hemel.
 ende het water was vijfthien cubitus hoogher bouen alle die berghen welcke sij bedecte.
 ende alle vleesch dat hem opder eerden ruerde es vernielt van voghelen dieren beesten ende van allen cruypende ghedierte dat opder eerden cruypt.
 alle die menschen ende alle daer eenen leuenden adem in es opder eerden sijn ghestoruen.
 ende godt heeft vernielt alle substantie die opder eerden was vanden mensche totten beesten soe wel het cruypende ghewormte als dat gheuoghelte des hemels ende sijn alle vergaen vander eerden maer noe es alleen ouerghebleuen ende die met hem inder arcken waren.
 ende die wateren hebben dat aertrijck ghehouden hondert ende vijftich daghen.
 maer godt heeft gedacht op noe ende op alle dat ghedierte ende alle dat vee dwelc met hem was inder arcken ende hy heeft eenen wint op die eerde ghebracht ende die wateren sijn ghemindert ende die fonteynen des afgronts ende die sluysen des hemels sijn ghesloten ende den reghen vanden hemel wort opghehouden ende die wateren sijn wederghekeert vander eerden gaende ende wedercomende ende beghonsten te minderen nae hondert ende vijftich daghen.
 ende die arcke heeft gherust in die seuenste maent den seuenthiensten dach der maent op tgheberchte van armenien maer die wateren ghingen ende minderden tot die thienste maent want in die thienste maent den iersten daghe vander maent soe worden ghesien die toppen der berghen.
 ende doen veertich iaren ouerleden waren noe open doende die vinster welck hy ghemaeckt hadde heeft een raue wt ghelaten die welck ghinck wt ende sij en keerde niet weder tot dat die wateren verdroocht waren op die eerde.
 ende hy heeft nae die raue oeck een duyue wtghelaten om dat hy sien soude oft die wateren nv wech waren van dat aensicht der eerden die welcke doen sij niet en vant daer haren voet rusten mocht es weder tot hem comen inder arcken want die wateren waren op alle aertrijc.
 ende noe stack sijn hant wt ende greep die duyue en brachtse weder in die arcke maer verbeydende voert noch seuen daghen soe heeft hy weder die duyue wter arcken ghelaten ende sij quam tot hem tsauonts draghende eenen olijftack met groeyende bladeren in haren beck.
 dus soe heeft noe verstaen dat die wateren vergaen waren opder eerden ende niet te min heeft hy noch seuen ander daghen ghebeydt ende heeft die duyue wtghelaten die welck niet meer en es tot hem wedercomen.
 aldus dan in dat seshonderste ende eenen iare ter ierster maent opden iersten dach der maent soe sijn die wateren ghemindert opder eerden ende noe open doende het dack vander arcken heeft aenghemerckt ende ghesien dat het ouerste der eerden ghedroocht was.
 ter tweeder maent opden seuen ende twintichsten dach dier maent soe es het aertrijck ghedroocht ende godt heeft tot noe ghesproken segghende gaet wter arcken ghy ende v huysvrouwe v sonen ende die huysvrouwen van uwen sonen met v alle dieren die bi v sijn van alderley vleesch soe wel van die voghelen als vanden beesten ende van alderley cruypende dieren die opder eerden cruypen leydet wt met v ende gaet in opder eerden wast ende wordt vermenichfuldicht op die eerde.
 soe es dan noe wt gheghaen sijn sonen ende sijn huysvrouwe ende die huysvrouwen van sijnen sonen met hem maer oeck alle leuende ghedierte vee ende ghewormte welck opder eerden cruypen elck nae haer natuere sijn wter arcken gheghaen.
 ende noe heeft den heere eenen outaer ghemaect ende nemende van alle den suyueren beesten ende voghelen heeft hy die op den outaer gheoffert tot eenen brantoffer ende die heere heeft gheroken den rueck der sueticheyt ende heeft tot hem gheseyt ick en sal voertaen niet meer die eerde vermalendijden om der menschen wille want die sinnen ende het ghedachte van des menschen herte sijn tot quaet gheneycht van haer ioncheyt daerom soe en sal ick niet meer verslaen alle leuende ghedierte als ic ghedaen hebbe alle die daghen des aertrijcs soe en sullen niet rusten den saeytijt ende den maeytijt couwe ende hitte somer ende winter nacht ende dach.
 ende godt heeft noe ghebenedijt ende sijn kinderen ende heeft tot hem gheseyt wast en wordt vermenichfuldicht ende veruult dat aertrijck.
 ende die vreese ende grouwel van vlieden sij op alle dat ghedierte der eerden ende op alle dat ghevoghelte des hemels met alle dat hem roert op der eerden alle die visschen der zee sijn uwer hant gheleuert.
 ende al dat hem roert ende dat leeft sal v wesen tot een spijse ick heb v alle dese ghegheuen als groene cruyden wtghenomen dat ghi het vleesch niet en sult eten metten bloede want het bloet van uwen zielen sal ick versuecken van alderley beesten hant ende vander hant des menschen van die hant des mans ende van sijns broeders hant sal ick versoecken die ziele des menschen.
 soe wie menschen bloet stort diens bloet sal oec ghestort worden want die mensche es ghemaect na dat beelde gods maer wast ghy ende wordt vermenichfuldicht en gaet in op die eerde ende veruult die.
 dit heeft godt oeck gheseyt tot noe ende tot sijnen sonen met hem siet ick sal een verbont vast maken met v lieden ende met uwen sade nae v ende tot elcke leuende ziele die met v is soe wel tot die voghelen als tot die behulpelijcke dieren ende beesten der eerden ende tot alle dat wter arcken gheghaen es ende tot allen ghedierte der eerden ick sal mijn verbont met v lieden vast maken alsoe dat voertaen niet meer en sal ghedoot worden alle vleesch met die wateren des oueruloets noch daer en sal voertaen gheenen oueruloet meer wesen die daertrijck verderuen sal.
 ende godt heeft gheseyt dit es het teeken des verbonts dat ick gheue tusschen my ende v ende tot alle leuende ziele die met v lieden is in eewigher geboerten.
 ick sal mijnen boghe stellen in die wolcken ende die sal een teeken des verbonts sijn tusschen my ende tusschen die eerde.
 ende soe wannneer ick den hemel sal met wolcken ouertrocken hebben dan sal mijnen boghe hem openbaren in die wolcken ende ick sal ghedachtich wesen des verbons welck ick ghemaeckt hebbe met v ende met alle leuende ziele die eenich vleesch leuende maeckt.
 ende die wateren des oueruloets en sullen niet meer wesen om alle vleesch te bederuen ende mijnen boghe sal in die wolcken wesen ende ic sal dien sien ende ick sal ghedachtich wesen des eewighen verbonts dat vast ghemaeckt es tusschen godt ende tusschen alle leuende zielen van alderley vleesch welck opder eerden es.
 ende godt heeft geseyt tot noe dit es het teeken des verbonts dat ic vast ghestelt hebbe tusschen my ende alle vleesch opder eerden.
 aldus waren die sonen van noe die wter arcken gegaen waren sem cham ende iaphet voerts cham die es vader van chanaan dese drij sijn die sonen van noe ende van dese sijn breet ghesaeyt alle gheslachten van menschen ouer dat gheheele aertrijck.
 ende noe een ackerman heeft begonst die aerde te oeffenen ende hy heeft eenen wijngaert geplant ende als hy wijn ghedroncken hadde soe es hi droncken gheworden ende es ondect in sijn tabernakel het welck als cham die vader van chanaan ghesien hadde te weten dat sijns vaders scamelheyt ondect was soe heeft hy dat sijnen twee broeders te kennen ghegheuen die buyten waren maer sem ende iaphet die leyden eenen mantel op haer schouderen ende achterwaerts gaende hebben sij haers vaders scamelheyt bedect ende haer aensichten waren omghekeert ende haers vaders scamelheyt en hebben sij niet ghesien.
 maer als noe ontwaecte van den wijne ende hi vernam wat hem sijn ioncste sone ghedaen hadde soe heeft hy gheseyt vermalendijt sij chanaan een knecht der knechten sal hy sijnen broeders wesen ende hy heeft oeck gheseyt ghebenedijt moet wesen godt die heere van sem chanaan moet sijn knecht wesen god wil verbreyden iaphet ende dat hi woone in die tabernakelen van sem ende chanaan sij sijn knecht.
 ende noe heeft gheleeft nae den oueruloet drijhondert ende vijftich iaren ende alle sijn daghen sijn veruult tot neghen hondert ende vijftich iaren ende hy es ghestoruen.
 dit zijn daffcoemsten der sonen van noe sem cham ende iaphet ende hen sijn kinderen gheboren nae den oueruloet.
 die kinderen van iaphet gomer ende magog ende madai ende iauan ende thubal ende mosoch ende thiras.
 voerts waren die kinderen van gomer ascenez ende riphat ende thogorma.
 ende die kinderen van iauan eliza ende tharsis cethim ende dodanim van desen sijn ghedeylt deylanden der heydenen in haren lantscappen een yeghelijck nae sijn tale ende nae sijn familie in sijn natie.
 ende die kinderen van cham waren chus ende mesraim ende phut ende chanaan maer die kinderen van chus saba ende heuila ende sabatha ende rechma ende sabathacha.
 die kinderen van rechma saba ende dadan maer chus die heeft ghewonnen nemrod dese begonst machtich te worden opder eerden ende was een gheweldich iagher voer den heere ende van desen es comen een ghemeyn segghen tes een geweldich iagher voer den heere als nemrod.
 ende het beghinselvan sijnen rijcke was babilon ende arach ende achad ende chalanne int lant van sennaar wt dien lande es assur comen ende hy heeft ghetimmert die stadt niniue ende die straten vander stadt ende chale resen oec tusschen niniue ende chale dit es een groote stadt.
 voerts soe heeft mesraim gewonnen ludim ende anamim ende laabim ende nephthuim ende phetrusim ende chasluim waer wt comen sijn philistijm ende capthorim maer chanaan die heeft ghewonnen sidon sijnen iersten sone ende hetheum ende iebuseum amorrheum ende gergeseum ende heueum ende araceum sineum en aradium samareum ende hamatheum van desen sijn gesaeyt verscheyden volck der cananiten.
 ende die palen van chanaan sijn gheworden alsmen coemt van sidon na geraram tot gasa tot datmen coemt int lant van sodoma ende gomorrha ende adama ende seboim tot lasa toe.
 dit sijn die kinderen van cham in haeren maesschappen talen ende afcoemsten landen ende natien van volcke ende van sem die een vader was van alle die kinderen van heber ende een broeder van iaphet den outsten sijn oec kinderen geboren ende die kinderen van sem waren elam ende assur ende arphaxad ende lud ende aram.
 die kinderen van aram hus ende hul ende gether ende mes maer arphaxad heeft ghewonnen sale daer heber af gheboren es ende heber sijn twee sonen gheboren waer af die eene was ghenoemt phaleg om dat in sijnen daghen het lant ghescheyden was ende sijns broeders naem was iectan welc iectan heeft ghewonnen elmodad ende saleph ende asarmoth iare ende adoram ende vzal ende decla ende hebal ende abimael ende saba ende ophir ende heuila ende iobab dit waren alle iectans kinderen ende haer woninghe es gheworden alsmen gaet van messa totten berch sephar inden oosten.
 dit sijn sems kinderen nae haeren gheslachten ende talen ende lantscappen in haeren volcken dit sijn die familien van noe nae haren volcke ende natien van desen sijn verscheyden volcken verstroeyt gheweest op die aerde nae die diluuie.
 maer het lant was al van eender talen ende van eender spraken.
 ende doen sij vanden oosten vertrocken soe hebben sij een velt vonden int lant van sennaar ende sij hebben daer ghewoont ende die een seyde totten anderen sijnen naesten coemt laet ons steenen van eerde maken ende die metten viere backen aldus hebben sij die ghebacken eerde voor harde steenen ghehadt ende lijm voor moortel ende si hebben geseyt coemt laet ons een stadt maken ende eenen torre wiens hoochde den hemel raken mach ende laet ons onsen naem vermaert maken eer dat wi van malcander verscheyden worden in alle die landen doen es die heere neder ghecomen dat hy die stadt ende dien torre sien soude welck adams kinderen maecten ende hy seyde siet het es al een volck ende sij sijn al van eender talen ende sij hebben dit begonst te maken ende sij en sullen niet ophouden van haren ghedachten tot dat sij die metten wercken volbracht hebben hier om coemt ende laet ons nederwaerts gaen ende laet ons daer haer sprake verwerren alsoe dat een yeghelijck sijns naesten stemme niet en hoore ende alsoe heeftse die heere ghesceyden van dier plaetsen in allen landen ende sij hebben opghehouden te timmeren die stadt ende daer om es die naem van haer ghenoemt babel om dat die sprake van allen lantscappen daer verwerret es ende van daer heeftse die heere verstroyt ouer daenschijn van allen landen.
 dit sijn die afcoemsten van sem sem was hondert iaren oudt als hy arphaxad ghewonnen heeft twee iaren nae den oueruloet ende sem leefde vijfhondert iaren nae dat hy arphaxad ghewonnen hadde ende hy heeft ghewonnen sonen ende dochteren.
 voerts soe heeft arphaxad geleeft vijf en dertich iaren ende heeft ghewonnen sale ende nae dat hy sale ghewonnen hadde soe heeft arphaxad geleeft drijhondert ende drij iaren ende wan sonen ende dochteren.
 ende sale leefde oeck dertich iaren ende hy heeft ghewonnen heber ende sale heeft gheleeft nae dat hy heber ghewonnen hadde vierhondert ende drij iaren ende wan sonen ende dochteren.
 maer heber leefde vierendertich iaren ende heeft ghewonnen phaleg ende nae dat hy phaleg ghewonnen hadde soe leefde heber vierhondert ende dertich iaren ende wan sonen ende dochteren.
 phaleg leefde oec dertich iaren ende heeft ghewonnen reu ende phaleg heeft gheleeft nae dat hy reu ghewonnen hadde twee hondert ende neghen iaren ende wan sonen ende dochteren.
 voerts soe heeft reu gheleeft tweendertich iaren ende heeft gewonnen sarug ende reu leefde nae dat hy saruch ghewonnen hadde twee hondert ende seuen iaren ende wan sonen ende dochteren.
 ende saruch heeft gheleeft dertich iaren ende heeft ghewonnen nachor ende saruch leefde nae dat hy nachor ghewonnen hadde tweehondert iaren ende wan sonen ende dochteren.
 nachor leefde neghen ende twintich iaren ende heeft ghewonnen thare ende nae dat hy thare ghewonnen hadde heeft nachor gheleeft hondert ende neghenthien iaren ende hi wan sonen ende dochteren.
 ende thare leefde tseuentich iaren ende ende heeft ghewonnen abram ende nachor ende aran.
 ende dit sijn die gheslachten van thare thare heeft gewonnen abram nachor ende aran voerts soe heeft aran ghewonnen lot ende aran es ghestoruen voer thare sijnen vader in dlant daer hy geboren was te vr der chaldeen.
 maer abram ende nachor hebben huysvrouwen genomen den naem van abrams huysvrouwe was sarai ende den naem van nachors huysvrouwe was melcha een dochter van aran die vader was van melcha ende vader van iescha maer sarai was onturuchtbaer ende sij en hadde gheen kinderen.
 aldus soe heeft thare ghenomen abram sijnen sone ende lot sijns soens arans sone ende sarai sijn behoude dochter abrams sijns soens huysvrouwe ende hi heeft die geleyt van hur der chaldeen dat sij souden int lant van chanaan ghaen ende sij sijn comen tot haran ende hebben daer ghewoont.
 ende die daghen van thare sijn gheworden twee hondert ende vijf iaren ende hy es ghestoruen te haran.
 ende die heere heeft gheseyt tot abram.
 gaet wt uwen lande ende uwen maechschap ende wt ws vaders huys ende coemt in een lant dat ick v toonen sal.
 ende ic sal v maken tot een groot volck ende ick sal v ghebenedijden ende uwen naem groot maken ende ghi sult ghebenedijt sijn ende die v ghebenediden die sal ic ghebenediden ende ic sal vermalediden die v vermaledijden ende in v sullen alle die gheslachten der eerden ghebenedijt worden.
 aldus es abram wtghegaen ghelijck hem die heere beuolen hadde ende loth es met hem ghegaen abram was vijf ende tseuentich iaeren oudt doen hi wt haran ghinck.
 ende hi nam sarai sijn huysvrouwe ende loth sijns broeders sone ende alle haer substantie welc si beseten hadden ende die sielen die sij ghemaect hadden te haran ende sij sijn wtgegaen om te reysen in dlant van chanaan.
 ende als sij daer comen waren soe heeft abram het dlant doorgaen tot die plaetse van sichem ende tot dat seer vermaert dal in dien tijden soe woonden die chananiten in dat lant.
 ende die heere heeft abram gheopenbaert ende tot hem gheseyt.
 dit lant sal ic uwen sade gheuen ende hy stichte aldaer eenen outaer den heere die hem gheopenbaert hadde.
 ende van daer es hy ouer gereyst nae den berch die daer was teghen die oostsijde van bethel aldaer sloech hi sijn tente hebbende bethel ten westen ende hai ten oosten ende hy heeft daer ooc den heere eenen outaer ghesticht ende heeft sijnen naem aengheroepen ende abram es ghereyst gaende ende voorts treckende na den suyden.
 maer daer es eenen dieren tijt opghestaen int lant ende abram es nederwaerts ghereyst nae egypten dat hy daer soude een vreemdelinck wesen want den dieren tijt hadde die ouerhant int lant gecreghen.
 ende als hy soe nae by egypten was dat hy daer in comen soude soe heeft hy gheseyt tot sarai sijn huysvrouwe ic weet wel dat ghy een schoon vrouwe sijt ende dat die egyptenaers als sij v sullen sien segghen sullen dit es sijn huysvrouwe ende dan sullen sij my dooden ende v behouden daer om bid ick v segt dat ghy mijn suster sijt op dat my wel gheschiede om uwen wille ende dat mijn ziele mach leuende blijuen ter gratien van v.
 als dan abram in egypten comen was soe hebben die egyptenaers die vrouwe ghesien dat sij schoon was bouen maten ende die princen hebben dat pharao ghebootschapt ende sij hebben haer seer ghepresen voer hem ende die vrouwe es opghenomen ende ghebracht int huys van pharao ende sij deden abram wel om haren wille.
 ende hy heeft ghehadt schapen ende ossen ezelen ende knechten dienstvrouwen ende ezelinnen ende kemels.
 maer die heere heeft pharao ende sijnen huys gheslaghen met die alder grootste plaghen om sarai abrams wijfs wille.
 ende pharao heeft abram gheroepen ende heeft tot hem gheseyt wat es dit dat ghy my ghedaen hebt.
 waerom en hebdi my niet te kennen ghegheuen dat sij v huisvrouwe was.
 by wat saken hebdi gheseyt dat sij v suster was.
 om dat ick haer my tot een huysvrouwe soude nemen.
 nv dan siet daer es v huysvrouwe neemptse ende gaet wech.
 ende pharao heeft sinen mannen beuolen van abram ende sij hebben hem ende sijn huysvrouwe ende alle dat hy hadde wtgeleyt.
 hier om es abram opgetrocken wt egypten hy ende sijn huysvrouwe ende al dat hi hadde ende lot met hem nae die suytsijde.
 ende abram was seer rijck int besitten van goudt ende siluer ende es wederghekeert doer den wech daer hy doer comen was vanden middach te bethel totter plaetsen daer hy te voren sijn tente ghestelt hadde tusschen bethel ende hai ter plaetsen vanden outaer die hi te voren hadde ghemaect ende heeft daer aengheroepen den naem des heeren.
 ende lot die met abram was hadde oec cudden van schapen ende groot vee ende tabernakelen.
 ende dlant en mocht hen niet houden dat sij souden tsamen woonen want hen substantie was seer vele ende sij en mochten niet tsamen woonen.
 waer om dat oeck eenen twist es opghestaen tusschen die herders van abrams cudden ende lots cudden in dien tijden woonde die cananeus ende phereseus in dat lant dus soe heeft abram geseyt tot lot ic bidde v en laet geenen twist wesen tusschen my ende v ende tusschen mijn herders ende uwe herders want wij sijn broeders siet alle het lant es voer v scheyt van mi dat bidde ic v eest dat ghy gaet ter slincker sijden soe sal ic die rechte sijde behouden ende eest dat ghi die rechte sijde kiesen wilt soe sal ic ter slincker sijden trecken.
 loth dan opheffende sijn oogen heeft aengesien alle dlant omtrent der iordanen welc heel worde ghewatert eer die heer sodomam ende gomorram verdorf gelijc het paradijs des heeren ende gelijc dlant van egypten alsmen coempt tot segor.
 ende lot heeft voer hem gecosen het lant omtrent der iordanen ende hy es gesceyden vanden oosten ende also sijn si deen broeder vanden anderen ghescheyden abram heeft ghewoont int lant van chanaan maer lot heeft gewoont in die steden die omtrent der iordanen waren ende heeft sijn woninge gestelt te sodoma.
 maer die luyden van sodoma waren die quaetse ende bouen maten groote sondaers voer den heere.
 ende die heere heeft geseyt tot abram nae dat lot van hem ghescheyden was heft op v ooghen recht wt voer v ende siet vander plaetsen daer ghi nv in sijt noertwaerts en suytwaerts oostwaerts ende westwaerts alle dlant dat ghy siet sal ic v gheuen ende uwen sade tot inder eewicheyt.
 ende ic sal v saet maken als dat stof der eerden esser eenich mensch die ghetellen can dat stof der eerden die sal oock v saet moghen tellen.
 daerom staet op ende doerwandelt dlant in sijn lingde ende breydde want ic sal v dat gheuen.
 dus heeft abram vervoert sijn tabernakel ende es ghecomen ende heeft ghewoont by die dellinge van mambre welck es tot hebron ende aldaer heeft hy den heere eenen outaer ghesticht.
 maer het es geschiedt in dien tijden dat amraphel die coninc van sennaar ende arioch die coninc van ponti ende chodorlahomor die coninc vanden elamiters ende thadal die coninc der heydenen aennamen een oorloghe tsegen baraden coninc van sodoma ende teghen bersa den coninck van gomorrha ende teghen senaab den coninck van adama ende teghen semeber den coninck van seboim ende tseghen den coninck van bale welck es segor.
 alle dese quamen te samen in dat wilde dal welck nv es die sout zee want sij hadden twaelf iaren chodorlahomor ghedient ende ten derthiensten iare scheydden sij van hem.
 aldus dan soe es chodorlahomor in dat veerthienste iaer ghecomen ende die coninghen die met hem waren ende sij hebben gheslaghen raphaim tot astaroth ende carnaim ende suzim met haer ende emim tot saue cariathaim ende die chorryten int gheberchte van seyr tot dat plat lant van pharan welck es in die woestine.
 ende sij sijn wederghekeert ende sijn ghecomen tot die fonteyne van misphat welck es cades ende sij hebben gheslaghen alle dat lant vanden amalechiten ende vanden amorrijteu die daer woonden tot asason thamar.
 ende die coninck van sodoma ende die coninck van gomorrha ende die coninck van adama ende die coninck van seboim ende oeck die coninck van bala welck es segor sijn wtghetrocken ende hebben haer heyr ghestelt teghen hen int wilde dal te weten tseghen chodorlahomor den conick vanden elamiten ende thadal den coninck der heydenen ende amraphel den coninck van sennaar ende arioch den coninc van ponti vier coningen tseghen vijue.
 ende dat wilde dal hadde veel lijm putten.
 maer die coninc van sodoma ende die coninck van gomorrha hebben den rugghe ghekeert ende hebben daer die nederlaghe ghehadt ende die daer ouerbleuen waren zijn ghevloden nae tgheberchte.
 ende sij hebben ghenomen alle die substancie vanden sodomijters ende gomorrijters ende alle dat der spijsen aengaet ende sijn wech ghetrocken.
 ende sij namen oec met hem lot abrams broeders sone ende sijn substantie die daer woende te sodoma.
 ende siet een diet ontloopen was heeft dit te kennen ghegheuen abram den hebreeusschen die daer woonde in die dellinghe van mambre des amorrhijters die een broeder was van eschol ende een broeder van aner want dese hadden een verbont ghemaect met abram.
 als abram dit ghehoort hadde te weten dat lot sijn broeder gheuanghen was soe heeft hy ghetelt rassche dienstknechten sijns eyghen huysghesins drijhondert ende achtien ende hy heeftse vervolcht tot dan toe.
 ende deylende sijn gesellen heeft hi die oueruallen des nachts ende hy heeftse geslagen ende heeft se vervolcht tot hoba toe ende tot phenicen welc es ter slinker sijden van damascus.
 ende hi heeft wederbrocht alle die substantie ende lot sijnen broeder met sijnder substancien ende die vrouwen metten volcke.
 ende die coninck van sodoma es hem te ghemoete gheghaen nae dat hy comen was wt den slaghe van chodorlahomor ende der coningen die met hem waren int dal van saue welck es des conincks dal.
 maer melchisedec die coninck van salem voertbrengende broot ende wijn want hy was een priester vanden alderoppersten godt heeft hem ghebenedijt ende gheseyt ghebenedijt es abram den hooghen godt die hemel ende aertrijck geschapen heeft ende ghebenedijt es den hooghen godt doer wiens beschermen die vianden in uwen handen sijn.
 ende hy heeft hem thienden van alles ghegheuen.
 maer die coninc van sodoma seyde tot abram gheeft my die sielen ende alle dandere neemt voer v.
 die welcke hem antwoerde ick hef mijn hant op tot den hooghen heere godt besitter van hemel ende aerde dat ic vanden draet des ondercleets tot den riem der schoenriemen niet nemen en sal van alle dat v is op dat ghy niet en segghet ic heb abram rijck ghemaect wtgenomen tghene dat die ionghelinghen verteert hebben ende die deelen der mans die met my gheweest hebben te weten aner eschol ende mambre dese sullen haer deelen nemen.
 als dese dingen aldus gheleden waren soe es dat woert des heeren tot abram ghesciet doer een visioen seggende.
 en wilt niet vreesen abram ic ben v beschermer ende uwen loon groot bouen maten.
 ende abram heeft gheseyt o heere godt wat suldi my gheuen.
 ick sal wech gaen sonder kinderen ende die sone van den besorger mijns huysghesins dese damascus eliezer.
 ende abram heeft daer toe noch geseyt maer my en hebdi gheen saet ghegheuen ende siet mijn knecht in mijn huys geboren sal mijn erfghenaem wesen.
 ende terstont es dat woort des heeren tot hem ghedaen segghende dese en sal v erfghenaem niet sijn maer die wt uwen lichaem comen sal dien suldi tot eenen erfghenaem hebben.
 ende hy heeft hem buyten gheleyt ende heeft tot hem geseyt aensiet opwaerts den hemel ende telt die sterren eest v moghelick ende hy seyde tot hem alsoe sal v saet wesen.
 abram heeft gode ghelooft ende het es hem gherekent tot rechtueerdicheyt.
 ende hij seyde tot hem ick ben die heere die v gheleyt hebbe wt vr der chaldeen om dat ic v dit lant gheuen soude ende dat ghi dat besitten soudet.
 ende hy heeft gheseyt o heere godt waer wt mach ic dit weten dat ic dit besitten sal.
 ende die heere antwoorde ende seyde.
 neemt voer my een drijiarighe koe ende een drijiarige gheyte ende eenen ram van dry iaren ende een tortelduyue met een ander duyue ende hy dese alle nemende heeftse ghedeylt ouermidts ende hij leyde beyde die deelen deen teghen dandere maer die voghelen en heeft hi niet ghedeylt.
 ende die voghelen sijn nederghedaelt op die doode beesten ende abraham iaechdese daer af.
 ende als die sonne onder gheghaen was soe heeft eenen grooten vaeck abram oueruallen ende eenen grooten duysteren grouwel heeft hem beuanghen.
 ende daer es tot hem gheseyt weet van te vooren bekennende dat v saet sal vreemdelinc wesen in een lant dat zijn niet wesen en sal ende sij sullen hen tonderbrenghen tot slauernije ende sij sullense swaerlijck quellen vierhondert iaren maer nochtans ic sal recht doen ouer het volc dien sij dienen sullen ende daer nae sullen sij wt trecken met grooter substantien maer ghy sult varen tot uwen vaders in vreden ende sult begrauen worden in goeden ouderdom.
 ende ten vierden gheslachte sullen sij hier wederkeeren want die boosheden der amorreen en sijn nv noch niet volbrocht.
 als dan die sonne onderghegaen was soe esser een seer doncker duysternisse ghecomen ende daer es vertoont eenen rookenden ouen ende een bernende lampe doerghaende tusschen die deelen.
 op dien dach maecte die heere een verbont met abram seggende vwen sade sal ic dit lant geuen vanden vloet van egypten totten grooten vloet euphrates die cineen ende seneseen die cethmoneen ende hetheen ende phereseen raphaym oeck metten amorrheen ende chananeen ende gergeseen ende iebuseen.
 aldus en hadde sarai abrams huysvrouwe hem gheen kinderen gewonnen maer sij hadde een dienstmaecht wt egypten gheboren agar ghenaemt ende sij seyde tot haren man.
 siet die heere heeft my ghesloten dat ic niet baren en mach gaet versaemt v met mijn ioncwijf oft ick by auontueren van haer mocht kinderen crijghen.
 ende als hy haer bede verhoort hadde so heeft sij ghenomen haer dienstmaghet agar die egyptenersse nae dat sij thien iaren hadde ghewoont in dlant van chanaan ende sij heeftse haren man ghegeuen tot eender huysvrouwen die welcke met haer versaemt es maer doen sij sach dat si ontfanghen hadde heeft sij haer vrouwe versmaedt.
 ende sarai heeft gheseyt tot abram ghi doet my onrecht ick heb mijn dienstmaghet in uwen schoot ghegheuen die welcke siende dat sij ontfangen heeft versmaedt my die heere sij een rechter tusschen my ende v ende abram heeft haer gheantwoort siet seyt hy v dienstwijf es in v hant gebruyctse also v dat belieft.
 als sarai dan haer castijde soe es sij wech gheloopen ende als die enghel des heeren haer vonden hadde by die water fonteyne in die woestijne die daer es op den wech van sur in die wildernisse soe heeft hy tot haer gheseyt agar dienstwijf van sarai van waer coemdy.
 ende waer gaet ghi henen.
 die welcke heeft gheantwoort ick vliede van sarai mijnder vrouwen aensichte ende die enghel des heeren seyde tot haer keert weder tot uwer vrouwen ende verootmoedicht v onder haer hant ende noch seyt hi.
 ic sal menichfuldichlijc vermenichfuldighen v saet ende ten sal niet ghetelt moghen worden om sijn groote menichfuldicheyt ende voorts seyt hi.
 siet ghi hebt ontfanghen ende sult baren eenen sone ende ghi sult hem noemen ismahel om dat godt v lijden verhoort heeft dit sal een wilt mensch wesen sijn hant sal wesen tegen een yeghelijcken ende een yeghelijcs hant teghen hem ende tsegen alle sijn broeders sal hi tenten stellen ende sij heeft den naem des heeren die tot haer sprack ghenoemt ghy godt die my gesien hebt want sij heeft gheseyt.
 voorwaer hier heb ick het achterste ghesien van hem die my siet ende daerom soe noemde sij dien put den put des leuenden die my siende was die welck es tusschen cades ende barad.
 ende agar baerde abram eenen sone ende hy noemde sijnen naem ismahel ses ende tachtentich iaren oudt was abram als agar hem baerde ismahel.
 als hy dan begonste neghen ende neghentich iaren oudt te worden.
 soe heeft hem die heere gheopenbaert ende seyde tot hem.
 ick ben die heere almachtich.
 wandelt voor my ende weest volmaect ende ick sal mijn verbont stellen tusschen my ende v ende ick sal v vermenichfuldighen wter maten seer abram viel pladt neder op sijn aensicht.
 ende godt heeft tot hem gheseyt.
 ick bent ende mijn verbont es met v ende ghi sult wesen een vader van veelderhande volcks ende uwen naem en sal voortaen niet meer genoemt wesen abram maer ghi sult ghenoemt worden abraham want ick heb v ghestelt een vader van veelderhande volck.
 ende ick sal v doen wassen wter maten seer sterckelijck ende ick sal v stellen in veel volcks ende coninghen sullen wt v comen ende ick sal mijn verbont vast maken tusschen my ende v ende tusschen v saet nae v in sinen generatien met een eewige vasticheyt alsoe dat ick v godt sal sijn ende ws saets na v ende ick sal v ende uwen sade dat lant uwer pelgrimagien gheuen alle dat lant van chanaan tot een eewighe besittinghe ende ick sal haer godt wesen.
 ende godt heeft wederom tot abraham geseyt ende daerom soe suldi oec mijn verbont onderhouden ende v saet nae v in sijnen gheslachten.
 dit es mijn verbont dat ghy onderhouden sult tusschen my ende v ende v saet nae v.
 alle mans persoon onder v sal besneden worden ende ghy sult besnijden het vleesch van die voerhuyt ws manlijcks lets op dattet mach wesen een teeken des verbonts tusschen my ende v.
 een kint van acht daghen sal besneden worden onder v lieden alle mans persoonen in v gheslachten soe wel die in v huys gheboren es als die ghecocht es sal besneden worden ende oeck die van uwen gheslachte niet en es.
 ende mijn verbont sal in v vleesch wesen tot een eewich verbont.
 een mans persoon wiens vleesch van die voerhuyt sijnder manlijcheyt niet besneden en es diens ziele sal wtghedaen worden wt sijnen volcke om dat hy mijn verbont te niet ghedaen heeft.
 ende godt heeft oeck tot abraham gheseyt sarai v huysvrouwe en suldi niet meer noemen sarai maer sara.
 ende ick sal haer ghebenedijden ende van haer sal ic v eenen sone gheuen den welcken ic sal ghebenedijden ende hy sal worden in veel natien ende coninghen van veelderhande volcs sullen van hem gheboren worden.
 ende abraham viel op sijn aensicht ende heeft ghelachen in sijn herte segghende meyndi dat eenen man van hondert iaren eenen sone geboren sal worden.
 ende dat sara neghentich iaren out baren sal.
 ende hy heeft tot hem gheseyt och oft ismahel mocht leuen voer v ende godt seyde tot abraham sara v huysvrouwe sal v eenen sone baren ende ghy sult sijnen naem noemen isaac ende ic sal mijn verbont met hem stellen tot een eewighe vasticheyt ende met sijnen sade nae hem.
 van ismahel heb ic v oeck verhoort siet ic sal hem ghebenedijden ende ic sal hem seer vermeerderen ende vermenichfuldighen twaelf vorsten sal hy voertbrenghen ende ic sal hem maken tot een groot volck.
 maer mijn verbont sal ic vast maken met isaac den welcken v sara baren sal op desen tijt tanderen iare.
 ende als die sprake des gheens die met hem sprack voleyndt was soe ghinc godt opwaerts van abraham.
 ende abraham nam ismahel sijnen sone ende alle die knechten sijns huysghesins die in sijn huys gheboren waren ende alle die hy ghecocht hadde ende alle dat manlijc was vanden mans sijns huysghesins ende hy besneedt dat vleesch van die voerhuyt haerder manlijcheyt terstont op den seluen dach ghelijck hem godt beuolen hadde.
 abraham was neghen ende neghentich iaren oud als hy besneedt dat vleesch van die voerhuyt sijnder manlijcheyt.
 ende ismahel sijn sone hadde derthien iaren veruult ten tijde van sijnder besnijdenissen.
 op eenen dach es abraham besneden ende ismahel sijn sone ende alle die mans sijns huysghesins soe wel die daer by hem gheboren waren als die ghecocht waren ende oec die vremdelinghen sijn al te samen besneden.
 ende die heere openbaerde hem in dat dal van mambre als hy sadt in die dore sijnder tenten in dat heetste vanden daghe ende als hy sijn ooghen ophief soe openbaerden hem drij mannen staende by hem ende als hy die ghesien hadde soe liep hy hen te ghemoete van die dore sijnder tabernakelen ende hy aenbadt neder ter eerden waert ende hy seyde o heere heb ick ghenade vonden voor v ooghen soe en wilt uwen dienaer niet voerby gaen maer laet my halen een luttel waters op dat v voeten ghewasschen worden ende rust onder den boom ende ic sal v een montvol broots voersetten op dat v herte versterct worde ende daer nae suldi voerts doergaen want daerom sijdi ter sijden afghegaen tot uwen dienaer die welcke seyden doet alsoe ghy gheseyt hebt.
 ende abraham es haestelick ghegaen in die tente tot sara ende heeft tot haer gheseyt haest u ende beslaet drij maten bloeme vanden mele ende maect assche coeken ende hi liep tot dat groote vee ende haelde van daer een seer teer calf vanden besten ende hy gaeft sijnen knecht die welcke dat haestelijck heeft ghecoect ende hi haelde oeck boter ende melck ende dat calf welck hi ghecoect hadde ende hi stelde hen dat vore maer hy stont voor hemlieden onder den boom.
 ende als si ghegeten hadden soe seyden sij tot hem waer es sara v huysvrouwe.
 hy antwoorde siet sij es binnen in dat tabernakel doen seyde hi tot hem ick sal wederom keerende tot v comen te deser tijt es men leuende ende dan sal sara v huysvrouwe eenen soon hebben ende als sara dit hoorde soe loech si achter die dore vander tabernakel.
 ende si waren beyde oudt ende van veel ouderdoms ende sara en gheschieden niet meer der vrouwen stonden die welcke al heymelijc lachte segghende.
 sal ick my ter wellusticheyt gheuen na dat ick oudt ben gheworden ende mijn heere oeck een oudt man es.
 ende die heere heeft gheseyt tot abraham waerom heeft sara ghelachen segghende.
 sal ick inder waerheyt oeck baren die een oude vrouwe ben.
 meyndi dat gode oeck iet swaer es.
 dus soe sal ic weder tot v comen op desen seluen tijt es men leuende ende dan sal sara eenen sone hebben ende sara heeft dat geloochent seggende wt vreesen verschrickt ick en heb niet ghelachen maer die heere seyde.
 ten es alsoe niet maer ghy hebt ghelachen.
 als dan die mans van daer opghestaen waren soe keerden sij hen ooghen teghen sodoma ende abraham ghinc mede doende hem gheleyde.
 ende die heere heeft gheseyt sal ic oec moghen voer abraham verborghen tghene dat ic doen sal aenghesien dat hy sal worden tot een groot ende seer machtich volck ende dat doer hem alle die gheslachten des aertrijcs ghebenedijt worden sullen.
 want ick weet wel dat hy sijnen kinderen ende sijnen huyse nae hem beuelen sal dat sij bewaren sullen den wech des heeren ende dat sij recht ordeel ende rechtuerdicheyt doen sullen op dat die heere mach volbringhen om abrahams wille alle tghene dat hi tot hem geseyt heeeft.
 soe heeft die heere dan gheseyt den roep der inwoonders van zodoma ende gomorrha es vermenichfuldicht ende haer misdaet es bouen maten seer swaer gheworden dus sal ick nederwaerts gaen ende besien oft sij metten wercken oec volbrocht hebben den roep welc tot my comen es oft dat soe niet en es op dat ict mach weten.
 ende soe zijn sij van daer omme ghekeert ende wech ghegaen nae zodoma.
 ende abraham stont al noch voer den heere ende naerder comende heeft hy gheseyt suldi oeck den rechtueerdighen met den boosen te niet doen.
 eest sake datter vijftich rechtueerdighe inder stadt sijn sullen die oec mede verloren gaen.
 en suldi dier plaetsen niet sparen om vijftich rechtueerdighe eest dat sij daer in sijn.
 verre moet dit van v wesen dat ghi dat doen soudet ende dat ghy den rechtuaerdighen soudt dootslaen metteu boosen ende dat die rechtueerdighe soude wesen als die boose dat en betaemt v alsoe niet te doene die alle aertrijcke recht doet ghy en sult gheensins dit vonnisse gheuen.
 ende die heere heeft gheseyt tot hem eest sake dat ick te sodoma vijftich rechtueerdighe menschen vinden mach int midden der stadt soe sal ict alle der plaetsen vergheuen om haren willen.
 ende abraham antwoerde ende seyde aenghesien dat ick eens beghonst hebbe soe sal ick spreken tot mijnen heere hoe wel ick stof ende asschen ben.
 ende ofter vijf min dan vijftich rechtueerdighe gheuonden worden suldi dan die heel stadt bederuen om die vijf en veertich wille ende hy seyde ick en salse niet verderuen eest dat ick daer vijf en veertich rechtueerdighe vinde.
 ende noch anderwerf heeft hi tot hem gheseyt en ofter veertich gheuonden worden wat suldi doen.
 hy seyde ic en salse niet slaen om die veertich.
 ic bidde v heere seyt hy en willet niet onweerdelijck nemen al eest dat ick spreke en ofter dertich gheuonden worden.
 ende hy antwoerde ic en salt niet doen eest dat icker dertich vinden mach.
 aenghesien seyt hy dat ic eens heb begonst soe sal ick spreken tot mijnen heere.
 en ofter twintich gheuonden worde wat suldi doen.
 hy antwoerde ic en salse niet dootslaen om der twintich wille.
 ick bidde v hertelijck o heere seyt hy en wilt niet gram wesen al spreke ick noch eens en ofter thien gheuonden worden.
 ende hy seyde ick en salse niet verderuen om die thiene.
 ende die heere es wech ghegaen nae dat hy ophiel met abraham te spreken ende abraham keerde weder tot sijnder woonstede.
 ende die twee enghelen sijn te sodoma gecomen des auonts doen lot sadt in die poerte der stadt ende als hy die sach soe es hy hen te ghemoete gheghaen ende hy aenbadt seer neder ter aerden ende seyde ick bidde v heeren wilt v vernederen te comen ten huyse van uwen dienaer ende daer blijuen wasschet v voeten ende morghen vroech soe suldi voerts reysen uwen wech sij seyden gheensins maer wi sullen op die strate blijuen maer hy dwancse seere dat sij te sijnent souden comen ende als sy in sijn huys waren gheghaen soe heeft hi eenen maeltijt bereyt en hi heeft onghedeesemt broot ghebacken ende sij hebben gheten.
 maer eer sij slapen ghinghen soe hebben die mannen vander stadt dat huys omleyt vanden ioncsten totten outsten allet volck te samen ende sij riepen lot ende seyden tot hem waer sijn die mans die desen nacht tot v comen sijn.
 brenctse hier buyten wt op dat wi die moghen bekennen.
 ende lot es tot hemlieden wtghecomen ende sluytende die doere achter hem heeft gheseyt mijn broeders en wilt dat bidde ic v en wilt dit quaet niet doen ick hebbe twee dochteren die noch gheenen man bekent en hebben die sal ick tot v hier buyten brenghen ende misbruyct dese alsoe v dat belieft behouwelijcken dat ghy desen mannen gheen quaet en doet want sij sijn incomen onder die schaduwe mijns dacs.
 maer sij seyden gaet henen van hier ende wederom seyden sij ghy sijt hier inne comen als een vreemdelinck wildi nv ons rechter wesen.
 dus sullen wi v meerder lijden aendoen dan desen mannen.
 ende sij deden hem seer crachtelijck ghewelt aen ende het wasser al seer by dat sij die dore souden open ghebroken hebben.
 ende siet die mannen reycten wt haer hant ende sij brachten lot binnen by hemlieden ende sij sloten die doere en sij sloeghen met blentheyt alle die daer buyten waren vanden minsten totten meesten alsoe dat sij die doere niet vinden en mochten.
 ende sij seyden tot lot hebdi hier yemant die v aengaet.
 te weten eenighen behouden sone oft eenighe sonen oft dochteren alle die v toebehooren leyt wt deser stadt want wij sullen dese plaetse te niet doen om dat haeren roep te groot gheworden es voer den heere die ons ghesonden heeft dat wi die souden te niet doen.
 aldus es lot wtghegaen ende heeft sijn behoude sonen aenghesproken die sijn dochters trouwen souden ende hy seyde staet op ende gaet wt deser plaetsen want die heere sal dese stadt te niet doen ende hen lieden dochte dat hy in boerden sprack.
 alst nv vroech morghen was soe dwonghen hem die enghelen segghende staet op ende neempt v huysvrouwe ende uwe twee dochteren die ghi hebt op dat ghy oec niet mede en vergaet in die boosheyt van der stadt.
 ende doen hy dat noch niet en achte soe namen sij sijn hant ende die hant van sijnder huysvrouwen ende van sijnen twee dochteren om dat godt hem sparen wilde ende sij leyden hem wt ende stelden hem buyten der stadt ende aldaer spraken sij tot hem segghende bewaert v ziele en wilt achter rugghe niet ommesien noch en staet niet in alle dlant hier omtrent maer behoudt v op den berch op dat ghy oec tsamen niet en vergaet.
 ende lot seyde tot hem ic bidde v mijn heere want v dienaer gratie by v gheuonden heeft ende ghy v bermherticheyt hebt groot ghemaeckt die ghy met my ghedaen hebt om dat ghy mijn ziele soudt behouden ende ic en mach niet behouden worden op den berch want my mocht by auontueren eenich quaet ouercomen alsoe dat icker af storue.
 hier by es een cleyn stadt daer ic toe vlieden mach ende in haer behouden worden en es sij niet cleyne op dat mijn ziele daer mach te leuen blijuen.
 ende hi heeft tot hem gheseyt siet in desen heb ic v ghebedt oec ontfanghen dat ic die stadt niet en sal verderuen daer ghi voer ghesproken hebt haest v ende behoudt v aldaer want ic en sal niet moghen doen voer dat ghy daer binnen comen sijt.
 daer om soe es die stadt ghenoemt zegor die sonne es opgheghaen op der eerden ende lot es gheghaen binnen zegor.
 aldus heeft die heere op sodoma ende gomorrha ghereghent solfer ende vier vanden heere wten hemel ende hy heeft dese steden omgheworpen ende alle dat lant daer omtrent alle die inwoonders der steden ende alle dat opder aerden groeyende was ende sijn huysvrouwe achterwaerts omsiende es verkeert in een soutsteens beelde.
 maer abraham vroech opstaende ter plaetsen daer hy te voren metten heere gestaen hadde heeft aensien sodomam ende gomorrham ende alle dat lant daer omtrent ligghende ende hy heeft die voncken vander aerden sien opgaen als den roock van eenen ouen want als die heere verdorf die steden van dien lantschappe soe heeft hy abrahams ghedachtich gheweest ende heeft lot verlost wt die verderffenisse der steden daer hy inne ghewoont hadde.
 ende lot es opwaerts ghereyst van segor ende heeft sijn wooninghe genomen inden berch ende sijn twee dochters oec met hem want hy vreesde tot segor te blijuen ende hy woonde in een speluncke ende sijn twee dochteren met hem.
 ende die outste dochter seyde totter ioncster ons vader es out ende daer en es gheen man ouerbleuen op die aerde die hem soude moghen met ons versamen nae die ghewoonte alder landen coemt laet ons hem met wijne droncken maken ende laet ons by hem slapen op dat wij moghen saet behouden van onsen vader.
 dus soe hebben sij haren vader wijn te drincken ghegheuen dien nacht ende die outste es inghecomen ende heeft by haren vader gheslapen maer hy en voeldes niet wanneer sijn dochter haer by hem leyde noch wanneer sij opstont.
 des anderen daechs seyde die outste totter ioncster siet ic heb ghisteren by mijnen vader gheslapen laet ons hem noch wijn te drincken gheuen oec desen nacht ende dan suldi by hem slapen op dat wi moghen saet behouden van onsen vader ende sij hebben oeck dien nacht haren vader wijn te drincken gegheuen ende die ioncste dochter es binnen comen ende heeft by hem gheslapen ende doen en voelde hys noch niet wanneer sij haer by hem leyde oft wanneer sij opstont.
 aldus hebben lots twee dochteren ontfanghen van haren vader ende die outste baerde eenen sone ende sij noemde hem moab hy es die vader der moabijten tot desen dach toe.
 ende die ioncste baerde oeck eenen sone ende sij noemde hem ammon dat es te segghen een sone mijns volcs dese es die vader vanden ammoniten tot op desen dach.
 ende abraham is van daer ghereyst nae dat zuyden lant ende heeft ghewoont tusschen cades ende sur ende hi es een vreemdelinck gheworden te geraris ende hy heeft geseyt van sara sijnder huysvrouwen tis mijn suster dus heeft abimelech die coninc van gerara ghesonden ende haer doen halen.
 maer godt es tot abimelech comen doer eenen droom des nachts ende heeft tot hem gheseyt siet ghy sult steruen om die vrouwe die ghi ghenomen hebt want sij heeft eenen man maer abimelech en hadde haer niet aenghetast ende hy seyde heere suldi dan een onwetende ende rechtuerdich volc dooden.
 en heeft hy my niet gheseyt het es mijn suster en heeft sij oec niet geseyt het es mijn broeder.
 ic heb dit ghedaen met simpelder herten ende met suyuerheyt mijnder handen ende godt heeft tot hem gheseyt ic weet oec wel dat ghy dat met simpelder herten ghedaen hebt ende daer om heb ic v behoedt dat ghy teghen my niet en soudt sondighen ende ic en hebs niet toegelaten dat ghy haer ghenaken soudt nv dan soe gheeft die huysvrouwe haren man wederom want hy een propheet es ende hy sal voer v bidden dat ghy sult moghen te leuen blijuen maer eest sake dat ghy hem die niet weder gheuen en wilt soe weet dat ghy die doot steruen sult ende alle dat uwe is.
 ende terstont abimelech opstaende inder nacht heeft alle sijn dienaers gheroepen ende heeft alle dese woerden ghesproken in hen ooren ende alle die mans hebben seer gheureest maer abimelech heeft abraham oeck gheroepen ende hem gheseyt wat hebdi ons ghedaen.
 wat hebben wij teghen v ghesondicht dat ghy op my ende op mijn rijck een soe grooten sonde hebt ghebrocht.
 ghy hebt ons ghedaen dat ghy niet en behoorde te doen ende wederom vereyschende heeft hy noch gheseyt wat hebdi versien dat ghy dit hebt ghedaen.
 ende abraham heeft gheantwoerdt ick dachte in my seluen segghende by auontueren en es op dese plaetse die vreese godts niet ende sij sullen my dootslaen om mijnder huysvrouwen wille maer anders soe es sij oec warachtelijck mijn suster een dochter mijns vaders maer niet mijns moeders dochter ende ick hebse tot eender huysvrouwen ghenomen maer nae dien dat my godt geleyt heeft wt mijns vaders huys soe heb ic tot haer geseyt dese bermherticheyt suldi my bewijsen in allen plaetsen daer wi sullen comen suldi segghen dat ic v broeder ben.
 dus heeft abimelech ghenomen scapen ende ossen ende knechten ende dienstvrouwen ende heeft die abraham ghegheuen ende heeft hem sara sijn huysvouwe wederghegheuen ende gheseyt het lant es voer v waer dat v belieft daer maeckt v wooninghe ende tot sara heeft hy oeck gheseyt siet ick heb uwen broeder duysent silueren penninghen ghegheuen dat sal v wesen tot een decsel uwer ooghen voer alle die met v sijn ende waer dat ghy reyst weest ghedachtich dat ghy beuonden sijt gheweest.
 ende als abraham biddende was soe heeft godt ghenesen abimelech ende sijn huysvrouwe ende sijn dienstvrouwen ende sij hebben ghebaert want godt hadde besloten alle die vrouwen lichamen des huysghesins van abimelech om sara abrahams wijfs wille.
 ende die heere heeft sara besocht ghelijck hy haer beloeft hadde ende volbracht dat hy gheseyt hadde ende sij heeft ontfanghen ende ghebaert eenen sone in haeren ouderdom ten tijde als godt haer dat te voren gheseyt hadde ende abraham heeft den naem van sijnen sone die hem sara voertbrocht hadde ghenoemt isaac ende hi heeft hem besneden opden achtsten dach also hem godt gheboden hadde doen hy hondert iaren out was want in desen ouderdom des vaders es isaac geboren.
 ende sara heeft gheseyt een lachen heeft my godt ghemaect ende so wie dat hoort die sal met my lachen ende noch heeft sij gheseyt wie salt abraham gheloouen als hi sal hooren dat sara eenen sone sooghet den welcken sij hem ghebaert heeft nv out sijnde.
 dus es het kint opghewassen ende tes ghespeent ende abraham heeft eenen grooten maeltijt ghehouden opden dach van sijnder speeninghen.
 ende als sara den sone van agar der egiptenerssen heeft sien spelen met haren sone isaac soe heeft sij gheseyt tot abraham worpt wt dese dienstvrouwe met haren sone want der dienstvrouwen sone en sal gheen erfghenaem wesen met mijnen sone isaac dat heeft abraham seer hardelijc ghenomen om sijnen sone.
 tot wien godt heeft gheseyt en laet v niet duncken dat dit scherp es ouer uwen sone ende ouer v dienstvrouwe.
 in alles dat v sara seyt verhoort haer woorden want doer isaac sal v saet vernaemt worden maer der dienstvrouwen sone sal ik oeck maken tot een groot volck om dat v saet es.
 hierom is abraham vroech opghestaen ende nam broot ende een leren flessche waters ende heeft dat gheleyt op haer scouderen ende hy heeft haer dat kint ghegheuen ende alsoe heeft hy haer doen wech gaen ende als sij wech ghegaen was soe doelde sy in die woestijne van bersabee.
 als dan het water der leren flesschen al wt was soe heeft sij dat kint van haer gheworpen onder eenen boom die daer was ende sij es wech ghegaen ende es daer teghen ouer gheseten soe verre van daer als eenen boghe schieten mach want sij seyde ic en sal dat kint niet sien steruen ende teghen ouer sittende heeft sij haer stemme opghehauen ende gheweent.
 ende godt heeft verhoort die stemme des kints ende die enghel godts heeft agar wten hemel gheroepen segghende wat maecti agar.
 en wilt niet vreesen want godt heeft die stemme des kints verhoort vander plaetsen daert es staet op en haelt dat kint en houdet zijn hant want ick sal dat maken tot een groot volck ende godt heeft haer ooghen openghedaen ende siende eenen water put is sij derwaerts ghegaen ende heeft haer leren flessche gheuult ende heeft den kinde te drincken ghegheuen.
 ende godt heeft met hem gheweest die welcke es opghewassen ende heeft ghewoont in die woestijne ende het es een ionc scutter gheworden.
 ende hy heeft ghewoont in die woestijne tot pharan ende sijn moeder heeft hem een huysvrouwe ghenomen wten lande van egypten.
 opden seluen tijt soe seyden abimelech ende phicol die prince van sijnen heyr tot abraham god es met v in alles dat ghy doet sweert my dan by gode dat ghy my noch mijnen nacomelinghen ende mijnen gheslachte gheen hinder en sult doen maer dat ghy my ende desen lande daer ghi als een vremdelicnk in verkeert hebt sult doen nae die bermherticheyt die ic v ghedaen hebbe.
 ende abraham heeft gheseyt ic salt sweeren.
 ende hy heeft abimelech ghestraft om den water put den welcken sijn knechten met ghewelt hadden ontnomen ende abimelech heeft gheantwoert ic en hebs niet gheweten wie dat dit ghedaen heeft ende ghy en hebbes my oec niet te kennen ghegheuen ende ic en hebs niet ghehoort voer desen dach.
 dus soe heeft abraham ghehaelt schapen ende ossen ende heeftse abimelech ghegheuen ende sij hebben beyde tsamen een vast verbont ghemaect ende abraham heeft op een sijde ghestelt seuen oylammeren wt die cudden tot wien abimelech heeft gheseyt wat beduyden dese seuen oylammeren die ghy daer besijden hebt doen stellen.
 ende hy seyde dese seuen oylammeren suldi nemen van mijnder hant om dat sij my moghen wesen tot een ghetuyghenisse dat ic desen put ghegrauen hebbe daerom es die stede genoemt bersabee want daer hebben sij beyde ghesworen ende sij hebben een verbont ghemaect om den put des eedts.
 doen es abimelech ende phicol die prince sijns heyrs opghestaen ende sij sijn weder ghekeert int lant vanden palestijnen maer abraham heeft een bosschagie gheplant te bersabee ende daer aengheroepen den naem van den eewighen heere godt.
 ende hy es een wtlander gheweest int lant vanden palestijnen eenen langhen tijt.
 nae dien dat dese dinghen ghebuert sijn soe heeft god abraham ghetempteert ende tot hem gheseyt abraham abraham ende hy heeft gheantwoert ic ben hier ende hy seyde tot hem neemt uwen eenighen gheboren sone den welcken ghi lief hebt isaac ende gaet int lant des ghesichts ende daer suldi mi dien offeren tot eenen brantoffer op een vanden berghen die ic v sal toonen.
 hierom abraham des nachts opstaende heeft sijnen ezel bereyt leydende met hem twee ionghelinghen ende isaac sijnen sone ende als hy het hout hadde ghehouwen tot den brantoffer soe is hy ghegaen ter plaetsen die hem god beuolen hadde ende opden derden dach opheffende sijn ooghen heeft hy die plaetse van verre ghesien ende gheseyt tot sijnen dienaers verbeyt hier metten ezel ic ende het kint die sullen haestelijck tot daer gaen ende weder tot v lieden comen als wi aenghebeden hebben ende hy nam oeck dat hout totten brantoffer ende leyde dat op sijnen sone isaac mer hy droech in sijn handen tvier ende tsweert.
 ende als sij beyde tsamen voerts ghinghen soe seyde isaac tot sijnen vader mijn vader ende hi heeft gheantwoert wat wildi sone.
 siet seyt hy hier is vier ende hout waer es de offerande des brantoffers.
 maer abraham heeft gheseyt god sal hem vander offeranden des brantoffers voersien mijn sone.
 also sijn sij beyde tsamen voerts ghegaen ende sijn ghecomen ter plaetsen die hem godt ghetoont hadde ende hy heeft daer eenen outaer ghemaect ende heeft daer op dat hout op eenen hoop gheleyt ende als hy sijnen sone isaac ghebonden hadde soe stelde hy hem op den outaer bouen op den tas des houts ende hy reycte wt sijn hant ende nam dat sweert om sijnen sone teenen offere te dooden.
 ende siet den enghel des heeren heeft wten hemel gheroepen segghende abraham abraham.
 die welcke heeft gheantwoerdt ick ben hier ende hy heeft tot hem gheseyt en steect v hant niet aen dat kint noch en doet hem niet nv heb ic bekent dat ghi den heere vreest ende dat ghy uwen eenighen sone niet en hebt ghespaert om mijnen wille.
 abraham heeft sijn ooghen opghehauen ende hy heeft achter rugghe ghesien eenen ram verwerret tusschen die dornen met sijnen hornen den welcken hy heeft ghenomen ende tot eenen brantoffer gheoffert voer sijnen sone ende hi heeft die plaetse ghenoemt die heere siet waeromme datmen seyt totten dach van heden op den berch die heere salt sien.
 ende die enghel des heeren heeft abraham die tweede reyse vanden hemel gheroepen segghende ick heb by my seluen ghesworen seyt die heere om dat ghy dit dinck ghedaen hebt ende dat ghy uwen eenighen sone niet en hebt ghespaert om my soe sal ick v ghebenedijden ende v saet sal ick vermenichfuldighen als die sterren des hemels ende ghelijck het sant datter es aenden oeuer der zee v saet sal besitten die poorten zijnder vianden ende alle dat volck der aerden sal ghebenedijt worden in v saet om dat ghy mijnder stemmen hebt ghehoorsaem gheweest.
 abraham es weder ghekeert tot sijnen knechten ende sij sijn tsamen ghegaen tot bersabee ende hy heeft daer ghewoont.
 nae dat dese dinghen gheschiedt waren soe es abrahammen ghebootschapt hoe dat melcha oeck hadde kinderen ghebaert sijnen broeder nachor hus den iersten gheborenen ende bus sijnen broeder ende camuel den vader van die van syrien ende cased ende azau pheldas oec ende iedlaph ende bathuel daer af dat gheboren es rebecca dese achte heeft melcha ghebaert nachor abrahams broedere maer sijn concubine ghenaemt roma die heeft hem ghebaert thabee ende gaham ende thaas ende maacha.
 sara die heeft gheleeft hondert ende seuenentwintich iaren ende sij es ghestoruen in die stadt van arbee welck es hebron int lant van chanaan ende abraham es comen dat hijse beclaghen ende beweenen soude ende als hy opghestaen was vanden dienst des lijcs soe heeft hy ghesproken tot die kinderen van heth segghende ick ben een wtlander ende een pelgrim by v lieden gheeft my een recht van een begrauenisse te hebben met v lieden dat ic mijnen dooden mach begrauen.
 ende die sonen van heth hebben gheantwoert segghende hoort ons heere ghy sijt een prince godts by ons dus begraeft uwen dooden in onse wtnemende grauen ende niemant en sal v moghen verbieden dat ghi uwen dooden niet en sult moghen in sijn graf begrauen.
 doen stont abraham op ende hy heeft het volck des lants aenghebeden te weten die kinderen van heth ende hy heeft tot haerlieden gheseyt eest dat uwer zielen belieft dat ick mijnen dooden begraue soe hoort my ende bidt voer my aen ephron die sone van zeor dat hy my gheue die dobbel speluncke die hy heuet op dat wterste van sijnen acker ende dat hijse my leuere voer die weerde vanden ghelde tot een besittinghe der begrauenisse.
 ende ephron woonde int midden van heths kinderen.
 ende ephron heeft tot abraham gheantwoerdt dat sijt allen hoorden die daer quamen in die poorte van dier stadt segghende neen mijn heere ten sal alsoe gheensins gheschieden maer wilt doch ghy lieuer aenhooren dat ick segghe den acker leuere ick v ouer ende die speluncke die daer in es in die teghenwoordicheyt van die kinderen mijns volcs begraeft uwen dooden abraham heeft aenbeden voer dat volck des lants ende hy heeft gheseyt tot ephron daer sijn volck al omme stont ick bidde v wilt my hooren ick sal ghelt voer den acker gheuen ontfanct dat ende alsoe laet my mijnen dooden daer in begrauen.
 ende ephron heeft gheantwoert mijn heere hoort my het lant dat ghy begheert es vierhondert siclen siluers weert dit es den prijs tusschen v ende my maer hoe veel dat es.
 begraeft uwen dooden.
 als abraham dit ghehoort hadde soe woech hy dat ghelt welck ephron gheeyscht hadde daert alle die kinderen van heth hoorden te weten vierhondert siclen ghekuert siluers ende gancbaerder munten.
 ende den acker die wijlen ephron toebehoorde daer inne een dobbel speluncke was teghen ouer mambre soe wel den acker als die speluncke met allen sijnen boomen staende int ronde aen alle sijn sijden es abrahams besittinghe gheworden daert aensaghen die kinderen van heth ende alle die daer quamen in die poorte van dier stadt.
 ende aldus soe heeft abraham sara sijn huysvouwe begrauen in die dobbel speluncke des ackers die stont teghen ouer mambre dit es hebron int lant van chanaan ende dien acker met dat hol dwelck daer inne was es abrahams beuestichde erue gheworden tot een erfbegrauenisse van heths kinderen.
 maer abraham was out ende van veel daghen ende die heere hadde hem in alles ghebenedijt ende hi heeft gheseyt tot den outsten knecht van sijnen huyse die ouer alle sijn goet was dat hy hadde legghet v hant onder mijn dgye dat ic v mach besweeren by den heere godt des hemels ende der aerden dat ghy voer mijnen sone gheen huysvrouwe en neempt van die dochteren der chananeen daer onder ick woonachtich ben maer dat ghy sult ghaen tot mijn lant ende mijn maesschap ende van daer suldi voer mijnen sone isaac een huysvrouwe nemen.
 ende die knecht heeft gheantwoerdt eest sake dat die vrouwe niet en wilt met my comen in dit lant sal ick dan uwen sone moeten wederleyden ter plaetsen daer ghy wt ghegaen sijt.
 ende abraham heeft gheseyt wacht v daer voer dat ghy nemmermeer mijnen sone derwaerts weder om en leyt die heere god van hemelrijck die my wt mijns vaders huyse ghenomen heeft ende wt den lande van mijnder gheboerten die my heeft gheseyt ende my ghesworen segghende dit lant sal ick uwen sade gheuen die sal sijnen enghel voer v senden ende ghy sult van daer een huysvrouwe nemen voer mijnen sone maer eest bi alsoe dat v die vrouwe niet en wilt volghen soe en suldi in den eedt niet ghehouden wesen alleen soe en leydt mijnen sone derwaerts niet weder.
 dus heeft die knecht sijn hant gheleyt onder die dgye van abraham sijns heeren ende hy heeft hem ghesworen op dese woorden.
 ende hy heeft ghenomen thien kemels wt dat cudde van sijnen heere ende hy es wech gheghaen draghende met hem van alderley sijns heeren goede ende wech reysende es hy ghetrocken in mesopotamien tot die stadt nachor ende als hy die kemelen hadde doen nederligghen by die stadt by eenen water put des auonts ter tijt als die vrouwen pleghen wt te comen om water te scheppen soe heeft hy gheseyt.
 o heere mijns heeren abrahams godt ick bidde u wilt my heden ontmoeten ende doet bermherticheyt met mijnen heere abraham.
 siet ick stae hier by dese water fonteyne ende die dochteren van die inwoonders deser stadt sullen wtcomen om water te scheppen.
 aldus dan die ionghe dochter daer ic toe segghen sal neycht v cruycke neder dat ic drincken mach ende datsij dan segghe drinct ende daer toe sal ic uwen kemelen oec te drincken gheuen dat is die selue die ghy bereyt hebt voer isaac uwen dienaer ende daer doer sal ick verstaen dat ghy bermherticheyt ghedaen hebt met mijnen heere.
 hy en hadde noch dese woorden niet volseyt in sijseluen ende siet rebecca quam wt die dochter van bathuel een sone van melcha der huysvrouwen van nachor abrahams broedere hebbende een cruycke op haer schoudere een ionghe dochter weselijck bouen maten ende een seer schoone maghet die noch van gheenen man bekent en was ende sij was nederwaerts ter fonteynen ghegaen ende hadde haer cruycke gheuult ende quam wederomme.
 ende die knecht es haer te ghemoete gheloopen ende heeft gheseyt gheeft my een luttelken waters te drincken wt uwer cruycken ende sij heeft gheantwoerdt drinct mijn heere ende haestelijck sette sij die cruycke neder op haren arm ende gaf hem te drincken ende als hi ghedroncken hadde soe seyde sij daer toe noch sal ick oec v kemels te drincken scheppen tot dat sij alle ghedroncken hebben ende sij heeft haer cruycke wt ghegoten in die drenck backen ende es weder gheloopen tot den put om water te scheppen ende als sijt ghescept hadde soe heeft sij dat alle den kemels ghegheuen.
 ende hy aensach haer aen al stille swijghende begherende te weten oft die heere sijn reyse gheluckich hadde ghemaeckt oft niet.
 maer nae dat die kemels ghedroncken hadden soe heeft die man wtghehaelt gulden ooringhen wegende twee siclen ende soe veel armringhen weghende thien siclen ende hy heeft tot haer gheseyt wiens dochter sijdi.
 segghet my es in ws vaders huys oec plaetse om te herberghen.
 ende sij antwoerde ick ben die dochter van bathuel nachors sone den welcken hem ghebaert heeft melcha ende daer toe heeft sij oeck gheseyt ende tot onsent es seer veel caefs ende hoys ende ruyme plaetse om te herberghen.
 die man heeft hem nedergheboocht ende heeft den heere aenbeden segghende ghebenedijt es die heere mijns heeren abrahams die sijn bermherticheyt ende warachticheyt niet en heeft ontnomen van mijnen heere ende heeft my doer den rechten wech ghebracht ten huyse van mijns heeren broedere.
 ende aldus es die ionghe dochter gheloopen ende heuet ghebootschapt in haers moeders huys alle dat sij ghehoort hadde.
 ende rebecca hadde eenen broeder ghenaemt laban die welck es haestelijck wtghegaen tot den man daer die fonteyn was ende als hi ghesien hadde in sijns susters handen die gulden ooringhen ende armringhen ende als hy ghehoort hadde alle die woorden die sij vertelde segghende dese dinghen heeft my die mensch gheseyt soe es hy by den man ghecomen die daer stont by die kemels ende by die water fonteyne ende hy heeft tot hem gheseyt coemt binnen ghy ghebenedijde des heeren waerom staet ghy buyten.
 ick heb dat huys bereyt ende die plaetse voer die kemels ende hy heeft hem ter herberghen inne ghebracht ende die kemels ontladen ende caef ende hoy ghegheuen ende water om te wasschen die voeten der kemelen ende der mans die met hem comen waren ende hem es broot voergheleyt.
 maer hy seyde ick en sal niet eten tot dat ick mijn redenen gheseyt hebbe ende laban antwoerde hem spreeckt ende hy seyde ick ben een knecht van abraham ende die heere heeft mijnen heere seer ghebenedijt ende hy es machtich gheworden ende hy heeft hem ghegheuen schapen ende ossen siluer ende gout knechten ende dienstvrouwen kemels ende ezels ende sara mijns heeren huysvrouwe heeft mijnen heere eenen sone ghebaert in sijn oude daghen ende hy heeft dien ghegheuen alle dat hy hadde.
 ende mijn heere heeft my besworen segghende ghy en sult voer mijnen sone gheen huysvrouwe nemen van die dochteren der chananeen in welcker lant ick woone maer ghy sult reysen tot mijns vaders huys ende ghy sult voer mijnen sone een huysvrouwe nemen van mijnen maesschap maer ick antwoorde mijnen heere oft soe waer dat die vrouwe niet en wilde met my comen.
 die heere seyt hy voer wiens aenschijn dat ick wandele sal sijnen enghel met v senden ende hy sal uwen wech voerspoedich maken ende ghy sult mijnen sone een wijf nemen van mijnen gheslachte ende van mijns vaders huys ende als ghy coemt tot mijn naeste vrienden en sij v gheen en gheuen soe suldi vrij sijn van mijnder maledictien.
 dus ben ick heden ghecomen tot by die water fonteyne ende ick heb gheseyt heere godt mijns heeren abraham hebdy mijnen wech beschict dien ick nv wandele siet ick stae by dese water fonteyne ende die maghet die wtcomen sal om water te scheppen ende van my hooren sal gheeft my een luttelken te drincken wt uwer cruycken ende sij my segghen sal drinckt ghy ende ick sal uwen kemelen oeck scheppen dat es die vrouwe welcke die heere bereyt heeft voer mijns heeren sone.
 ende doen ick dit stillijck by my seluen peysde soe es rebecca ghesien comende met eender cruycken die sij droech op haer schoudere ende sij ghinck nederwaerts ter fonteynen ende heeft water gheschepen ende ick seyde tot haer gheeft my een luttelken te drincken ende sij heeft haestelijck haer cruycke afghesedt van haer scoudere ende heeft tot my gheseyt drinckt ghy ende uwen kemelen sal ick oeck te drincken gheuen ick heb ghedroncken ende sij heeft die kemels ghewatert ende ick heb haer gheuraecht ende gheseyt wiens dochter sijdi.
 ende sij heeft gheantwoert ick ben bathuels dochter die een sone es van nachor welck hem melcha ghebaert heeft.
 soe heb ick haer ooringhen aenghehanghen om haer aensicht te vercieren ende ick heb armringhen aen haer handen ghedaen ende ick heb my nedergheboocht ende den heere aenbeden ende ick heb ghebenedijt den heere mijns heeren abrahams godt die my doer den rechten wech ghebracht heeft dat ick soude nemen die dochter van mijns heeren broeder voer sijnen sone.
 daer om eest sake dat ghy met mijnen heere bermherticheyt ende warachticheyt doet soe segghet my maer eest dat v anders belieft segghet my dat oeck dat ick mach ghaen wech ter rechter oft ter slincker sijden.
 ende laban ende bathuel hebben gheantwoert dit woert es vanden heeren comen daerom soe en moghen wi buyten sijn welbehaghen met v niet spreken siet rebecca es voer v neemtse ende reyst wech ende laetse wesen die huysvrouwe van ws heeren sone ghelijck die heere ghesproken heeft.
 als die knecht van abraham dit ghehoort heeft soe es hy nedergeuallen ende heeft den heere aengebeden ende hi heeft wtghehaelt silueren ende gouden iuweelen ende cleederen ende heeftse rebecca ghegeuen voer een ghifte ende haren broeders ende moeder heeft hy oec ghiften ghegheuen ende eenen maeltijt houdende ende tsamen etende ende drinckende sijn sij daer ghebleuen.
 maer die knecht smorghens opstaende heeft geseyt gheeft mi oerlof dat ic mach reysen tot mijnen heere ende haer broeders ende haer moeder hebben gheantwoerdt laet die ionghe dochter emmer thien daghen by ons blijuen ende dan sal sij wech reysen.
 en wilt my seyt hij niet houden want die heere heeft mijnen wech voerspoedich ghemaeckt gheeft my oerlof dat ic mach reysen tot mijnen heere.
 ende sij hebben gheseyt laet ons die ionghe dochter roepen ende laet ons haren wille vraghen ende als sij gheroepen ende comen was soe hebben sij gheuraecht wildi met desen man gaen.
 ende sij seyde ic sal gaen.
 dus hebben sij haer laten gaen ende haer voestere ende abrahams knecht met sijnen ghesellen biddende godt om voerspoet voer haer sustere ende seggende ghy sijt ons sustere wassen moet ghi tot duysentich dusenden ende v saet moet besitten die poorten van sijnen vianden.
 aldus es rebecca met haren dienstmaechden op die kemelen ghegaen ende es alsoe den man gheuolcht die seer haestelijck wederom reysde nae sijnen heere.
 op dien tijt soe wandelde isaac ouer den wech die gaet naden put diemen noemt des leuenden ende sienden want hy woonde int suyden lant.
 ende hy was wtgheghaen tot den acker om te ouerdencken als den dach byden auont was ende als hij sijn ooghen ophief soe heeft hy van verre die kemels sien comen ende als rebecca hadde ysaac ghesien soe es sij vanden kemel gheghaen ende sij seyde totten knecht wie es die man die daer op dat velt ons te ghemoete coemt.
 ende hy heeft haer gheseyt dat es mijn heere.
 doen nam sij ter stont haren mantel ende bedecte haer maer die knecht vertelde ysaac sijnen heere al dat hy ghedaen hadde.
 doen bracht ysaac haer in dat tabernakel van sara sijnder moeder ende hy nam haer tot eender huysvrouwen ende hy hadde haer soe lief dat hy daer doer versaechte den rouwe die hem van sijns moeders doot comen was maer abraham heeft een ander huysvrouwe ghenomen cetura ghenaemt die welcke hem baerde zamram ende iecsan ende madan ende madian ende iesboc ende sue iecsan heeft oeck ghewonnen saba ende dadan die kinderen van dadan waren assurim ende latussim ende laomim.
 ende voerts van madian es gheboren epha ende epher ende henoch ende abida ende eldaa alle dese waren kinderen van cetura.
 ende abraham heeft ysaac ghegeuen alle dat hy beseten hadde maer den kinderen vanden concubinen heeft hy ghiften ghegheuen ende hy heeft die ghescheyden van sijnen sone ysaac die wijle dat hy noch leefde ter oostsijden waert.
 ende die daghen van abrahams leuen sijn gheweest hondert ende vijfentseuentich iaren ende ghebreckelijck werdende hy gestoruen in goeden outheyt wesende verre voertghegaen in ouderdom ende vol van daghen ende hy es versaemt met sijnen volcke.
 ende ysaac ende ismahel sijn sonen hebben hem begrauen in die dobbel speluncke die daer gheleghen es inden acker van ephron seors des hethiters sone teghen ouer mambre den welcken hy ghecocht hadde van hets kinderen daer is hy begrauen ende sara sijn huysvrouwe.
 ende nae sijn doot soe heeft god ysaac sijnen sone ghebenedijt die daer woonde omtrent den put diemen noemt des leuenden ende sienden.
 dit sijn die gheslachten van ismael abrahams sone den welcken hem agar die egiptenersse sara dienstvrouwe ghebaert heeft ende dit sijn die namen van sijnen sonen elck bi haren namen ende gheslachten dierste geboren van ismahel was nabaioth daer nae cedar ende adbeel ende mapsam masma oec ende duma ende massa hadad ende thema ende ietur ende naphis ende cedma dit sijn die sonen van ismahel ende dit sijn haer namen in haer casteelen ende steden twelf princen van haren gheslachten ende die iaren van ismahels leuen sijn worden hondert ende seuenendertich ende ghebreckelijck werdende es hy ghestoruen ende versaemt met sijnen volcke ende hy heeft ghewoont van euila tot sur welck daer es teghen ouer egypten alsmen coemt int lant van assirien voer alle sijn broeders es hy ghestoruen.
 ende dit sijn die gheslachten van isaac abrahams sone abraham heeft ghewonnen isaac die welcke als hy veertich iaren out was heeft tot eender huysvrouwen ghenomen rebecca bathuels dochter van syrien tot mesopotamien labans suster ende isaac heeft den heere gebeden voer sijn huysvrouwe om dat sij onuruchtbaer was die welcke hem verhoort heeft ende heeft rebecce verleent dat sij ontfinck maer die kinderkens worden van deen dander ghestooten in haren buyck die welcke heeft geseyt stont my dit aldus te geschieden wat noot waert te ontfanghen.
 daerom soe is sij ghegaen om vanden heere raet te vraghen die welc haer heeft gheantwoort ende gheseyt tweederhande volc sijn in uwen lichaem ende tweederhande luyden sullen sceyden wt uwen buyck ende dat een volck sal dat ander volck te bouen gaen ende het meeste sal den minsten dienen.
 als nv den tijt des barens comen was siet soe sijnder tweelinghen in haren lichaem beuonden.
 die ierstmael wtcomen es die was rootuerwich ende al heel ghehaert ghelijc een harich vel ende hy es genoemt esau terstont daer nae die ander wtcomende hiel die plante van sijns broeders voet metter hant ende daerom hiet hy hem iacob.
 esau was tsestich iaren out als hem die kinderkens gheboren worden die welcke als sij groot ghewassen waren soe es esau gheworden een listich iagher ende een ackerman maer iacob was een slecht man woonende in die tabernakelen isaac beminde esau om dat hy adt van dat wiltbraet sijnder iacht ende rebecca beminde iacob.
 ende iacob heeft ghecoeckt een gherecht ende esau es by hem ghecomen al moede wt den velde ende heeft gheseyt gheeft my van deser rooder cokinghen want ic ben seer vermoeyt daerom es hy edom ghenaemt ende iacob heeft tot hem gheseyt vercoopt my die vordeelen van v ierste gheboorte ende hy heeft gheantwoort siet ick sterue wat sullen my baten die vordeelen van mijn ierste gheboerte.
 ende iacob seyde sweeret my dan ende esau heuet hem ghesworen ende hy heeft die vordeelen van sijn ierste gheboerte vercocht ende aldus nemende broot ende die toespijse van linsen saet ghemaeckt heeft hy gheten ende ghedroncken ende es wech ghegaen cleyn achtende dat hy die vordeelen van sijnder ierster gheboerten vercocht hadde.
 maer doen daer eenen dieren tijt opgestaen was opt lant nae den onturuchtbaren tijt die gheweest was in abrahams tijde soe es isaac wech ghereyst tot abimelech den coninck vanden palestinen te gerara.
 ende die heere heeft hem gheopenbaert ende gheseyt en gaet niet nederwaerts in egipten maer rust int lant dat ic v segghen sal ende weest daer een vreemdelinc ende ic sal met v sijn ende ick sal v ghebenedijden want v ende uwen sade sal ic alle dese landen gheuen volbrenghende den eedt welck ick ghesworen hebbe abraham uwen vader ende ic sal v saet vermenichfuldighen ghelijck die sterren des hemels ende ic sal uwen nacomelinghen alle dese landen gheuen ende doer v saet sal alle volck des aertrijcs ghebenedijt worden om dat abraham mijnen woerden is ghehoorsaem gheweest ende heeft bewaert mijn gheboden ende mijn beuelen ende heeft onderhouden mijn godsdienstighe insettinghen ende mijn wetten.
 dus es ysaac bleuen tot geraris ende doen hem die mans van dier plaetsen vraechden van sijnder huysvrouwen soe antwoerde hy het is mijn suster want hy vreesde hemlieden te kennen te gheuen dat sijn huysvrouwe was meynende dat sij hem by auontueren mochten dooden om haer schoonheyt wille.
 alst nv langhe leden was ende hy daer woonde soe heeft abimelech die coninck vanden palestijnen doer een vinster siende ghemerct dat hy boerde met rebecca sijnder huysvrouwen ende heeft hem gheroepen ende geseyt tes claer dat dit v huysvrouwe es waerom hebdi gheloghen segghende dat v suster es.
 ende hy heeft gheantwoert ic vreesde dat ic soude steruen om haren willen.
 ende abimelech heeft geseyt waerom hebdi ons bedroghen.
 want daer hadde yemant vanden volcke hem moghen met v huysvrouwe versamen ende alsoe soudi op ons een groote sonde gebracht hebben.
 ende hy heeft alle den volcke gheboden segghende soe wie die huysvrouwe van desen man aentast die sal die doot steruen.
 ende isaac heeft in dat lant gesaeyt ende hy heeft op dat iaer gheuonden honderfout ende die heere heeft hem ghebenedijt ende die man es rijck gheworden ende hy es voertghegaen toenemende ende wassende tot dat hy seer groot gheworden es.
 ende hy hadde groot goet van schapen ende groot vee ende veel huysghesins waerom dat die palestijnen hem benijt hebben ende hebben op dien tijt ghestopt alle die putten die welcke sijns vaders abrahams dienaers ghegrauen hadden vullende die met aerden alsoe dat abimelech seluer oeck seyde tot isaac trect wech van ons want ghy sijt seer veel machtigher gheworden dan wij sijn.
 ende hy es wech ghegaen om te comen aen die beke van gerare ende aldaer te woonen ende hy heeft wederomme ander putten gegrauen die welcke abraham sijns vaders dienaers ghegrauen hadden ende die welcke nae sijn doot die philistinen wijlen gestopt hadden ende hy noemde die metten seluen namen soe sijn vader die te voren ghenoemt hadde.
 ende sij groeuen omtrent der beken ende sij vonden leuende water.
 maer daer was oec eenen twist der herders van gerare teghen die herders van isaac want sij seyden dat water es onse waerom soe heeft isaac den naem vanden put ghenoemt bedeckt bedroch om tghene dat daer gheschiet was.
 ende sij hebben noch eenen anderen ghegrauen ende daerom hebben sij oec ghekeuen ende hy heeft dien ghenoemt viantschappen.
 ende hy es van daer ghereyst ende heeft eenen anderen punt ghegrauen daer sij niet om ghekeuen en hebben ende hy noemde dien breetheyt segghende nv heeft ons die heere verbreyt ende heeft ons doen wassen op die aerde maer isaac es van dier plaetsen opwaerts ghetrocken nae bersabee daer hem die heere op dien nacht openbaerde segghende ic ben abrahams ws vaders godt en wilt niet vreesen want ic ben met v ende ic sal v ghebenedijden ende ick sal v saet vermenichfuldighen om abraham mijnen dienaer.
 aldus soe heeft hy daer eenen outaer ghetimmert ende aenroepende den naem des heeren soe heeft hy sijn tabernakel daer wt ghespraeyt ende ghestelt ende hy heeft sijnen knechten beuolen dat sij eenen put grauen souden.
 ende als abimelech ende ochozat sijn vrint ende phicol sijn capiteyn vanden orloochs volc van geraris tot dier plaetsen gecomen waren soe heeft isaac tot hemlieden gheseyt waertoe coemdi tot my eenen mensch die ghy hatet ende van v verdreuen hebt.
 die welcke hebben gheantwoert wij hebben ghesien dat die heere met v es ende daeromme hebben wij gheseyt laet daer eenen eedt wesen tusschen ons ende laet ons een verbont maken op dat ghy ons gheen quaet en doet ghelijck wij oec niet vanden uwen en hebben aenghetast noch wij en hebben niet gedaen dat v hinderen mocht maer wij hebben v met vrede laten gaen vermeerdert doer die benedictie des heeren.
 dus heeft hy hen eenen maeltijt ghedaen ende nae dat sij gheten ende gedroncken hadden smorghens vroech op staende hebben sij malcanderen eedt ghedaen ende isaac heeftse vredelijck laten gaen tot haerlieder stede.
 maer siet op die seluen dach sijn isaacs knechten ghecomen ende hebben hem ghebootschapt vanden put die sij ghegrauen hadden seggende wij hebben water vonden waer af dat hy dien put heeft ghenoemt oueruloedicheyt ende die stadt is ghenoemt bersabee tot op desen dach toe.
 maer esau veertich iaren out sijnde heeft twee huysvrouwen ghenomen iudith beeri des hethiters dochter ende basemath elons dochter van der seluer steden die alle beyde hadden vertornt den moet van isaac ende rebecca.
 isaac die es oudt gheworden ende sijn ooghen sijn verduystert ende hy en conste niet ghesien ende hi heeft esau sijnen grootsten sone gheroepen ende tot hem gheseyt.
 mijn sone.
 die welcke antwoorde ick ben hier doen seyde hem sijn vader.
 ghi siet wel dat ick oudt ben gheworden ende dat ick mijnen sterfdach niet en weet dus neemt v wapenen uwen pijlkoker ende boghe ende gaet wtwaerts ende als ghy met iaghen yet geuanghen sult hebben soe maect daer een spijse af ghelijck ghy weet dat ic beghere ende brenghet my dat ickt eten mach ende dat mijn ziele v ghebenedijde eer ic sterue.
 als rebecca dit ghehoort hadde ende dat hy te velde was wech gheghaen om sijns vaders ghebot te volbringhen soe heeft sij geseyt tot iacob haren sone ick heb uwen vader hooren spreken me esau uwen broedere ende segghende tot hem.
 haelt my van uwen beiaechden wiltbraet ende maect daer spijse af dat ick die mach eten ende v ghebenedijden voer den heere eer ic sterue.
 nv dan mijn sone volcht mijnen raet ende gaende tot dat cudde haelt my twee die beste bocxkens dat ik daer af uwen vader mach spijse maken die hy gheerne etet die welcke na dat ghi dit sult tot hem inghebrocht hebben en hy daer af sal gegheten hebben v ghebenedije eer hy steruen sal.
 die welcke tot haer antwoorde ghi weet wel dat esau mijn broeder een rouharich mensch is ende ic sachte dus eest dat mijn vader my aentast ende dat gheuoelt ic vreese dat hy meynen mocht dat ick hem wilde bespotten ende dat hy dan ouer my een vermalendidinghe bringhe voer een ghebenedidinghe.
 tot den welcken die moeder laet dese maledictie op my comen seyt sij mijn sone alleen hoort doch mijn stemme ende gaet haelt tghene dat ic v gheseyt hebbe hy es wech ghegaen ende heuet ghebracht ende sijnder moeder ghegheuen.
 ende sij heeft die spijse bereyt ghelijck sij wel wiste dat sijn vader wildt ende sij heeft hem ghecleet met die seer goede cleederen van esau die sij thuys by haer hadde ende die vellekens vanden bocxkens heeft sij om sijn handen ghedaen ende het bloot van sijnen halse bedect.
 ende sij gaf hem die spijse ende die brooden die sij ghebacken hadde heeft sij hem ghegheuen.
 ende als hy die binnen brocht hadde soe seyde hy mijn vader.
 ende hy antwoerde ic hoore wie sijdi mijn sone.
 ende iacob seyde ic ben v ierste gheboren sone esau ic heb ghedaen alsoe ghy my beuolen hebt staet op sidt ende etet van mijnder iacht op dat v ziele my mach ghebenedijden.
 ende isaac heeft weder geseyt tot sijnen sone hoe hebdi dat soe haest connen vinden mijn sone.
 ende hi heeft gheantwoert het is den wille godts gheweest dat my haest ontmoeten soude dat ic begheerde.
 ende isaac heeft gheseyt coemt tot hier dat ick v mach tasten mijn sone ende dat ic proeuen mach oft ghy oeck mijn soon esau sijt oft niet.
 ende hy es tot by sijnen vader ghegaen ende als hem isaac ghetast hadde soe seyde hy die stemme es warachtelijck iacobs stemme maer die handen sijn esaus handen ende hi en heeft hem niet ghekent om dat die haerachtighe handen wtgauen die ghelijckenissen van den grootsten sone.
 ende hy heeft hem ghebenedijt ende geseyt sijdi mijn sone esau.
 ende hij heeft gheantwoert ic bent ende hy seyde brengt my die spijse van uwer iacht mijn sone op dat v mijn ziele mach ghebenedijden.
 ende als hem die spijse bracht was ende hy die gheten hadde soe gaf hy hem oeck wijn ende als hi dien ghedroncken hadde soe heeft hy tot hem gheseyt coemt by my ende cust my mijn sone hy es by hem comen ende heeft hem ghecust ende terstont als hy ghevuelde den goeden rueck van sijnen cleederen heeft hy hem ghebenedidende gheseyt siet den rueck van mijnen sone es ghelijck den rueck van eenen vollen acker den welcken godt ghebenedijt heeft godt gheue v vanden dauwe des hemels ende van die vetticheyt der eerdenoueruloedicheyt van coren ende wijn ende olie ende v sullen die luyden dienen ende die gheslachten aenbeden weest een heere ouer uwe broeders ende ws moeders kinderen sullen hem voer v buyghen vermalendijt moet hi sijn die v vermalendijt ende die v benedijt die moet met benedictien veruult worden.
 nauwelijcs hadde isaac sijn woerden voleyndt ende doen iacob wtghegaen was soe es esau ghecomen ende hy bracht sijnen vader binnen die ghecoecte spijsen van sijnder iacht segghende staet op mijn vader ende etet van ws soens wiltbraet op dat v ziele my ghebenedijde ende isaac heeft tot hem gheseyt maer wie sijdi.
 ende hy heeft gheantwoert ick ben v ierste gheboren sone esau isaac die verscricte hem met grooter veruaerten ende meer dan men gheloouen mach verwonderende heeft hy gheseyt wie es dan die ghene die my nv corts gebrocht heeft gheuanghen wiltbraet ende ic heb daer af van als gheten eer dat ghy quaemt.
 ende ick heb hem ghebenedijt ende hy sal ghebenedijt zijn.
 als esau sijns vaders woorden ghehoort hadde soe heeft hy met een groot ghecrijsch vreeselijc gheroepen ende seer verslaghen wesende heeft hy gheseyt ghebenedijt my oec mijn vader ende hy heeft gheseyt v broeder es met liste ghecomen ende hy heeft v benedictie genomen ende esau seyde daerna te rechte es sijnen naem iacob ghenoemt want siet hy heeft my nv vertreden die tweede reyse mijn vordeelen van mijn ierste gheboerte heeft hy my te voren ontdraghen ende nv ten tweeden heeft hy mijn benedictie ontnomen.
 ende hy heeft wederom tot sijnen vader gheseyt en hebdi voer my oec niet een benedictie behouden.
 ende isaac heeft gheantwoert ick heb hem ghestelt een heere ouer v ende alle sijn broeders heb ic onder sijn bedwanc ten dienste ghestelt met coren ende wijn heb ic hem gheuesticht ende wat mach ick v na desen meer doen mijn sone.
 ende esau seyde tot hem en hebdi dan maer een benedictie vader.
 ick bidde v wilt my oeck benedijden ende doen hy met een groot iammer weende soe es isaac beweecht gheweest ende heeft geseyt tot hem in die vetticheyt der eerden ende in den dauwe des hemels van bouen sij v benedictie ghi sult metten sweerde leuen ende uwen broeder dienen ende den tijt sal comen dat ghy sijn iock sult ontbinden ende van uwen halse schudden.
 daerom haette altijts esau iacob om der benedictien wille daer hem sijn vader mede ghebenedijt hadde ende hi heeft geseyt in sijn herte die daghen van mijns vaders rouwe sullen comen ende ic sal iacob mijnen broeder dootslaen.
 ende dese dinghen sijn rebecca gheboodtscapt ende sij heeft ghesonden ende doen roepen haren sone iacob ende heeft tot hem gheseyt siet v broeder esau dreycht v doot te slaen daerom mijn sone hoort nv mijn stemme ende staet op ende vliet tot laban mijnen broeder te haran ende ghy sult by hem woonen een luttel daghen tot dat die hittighe gramschap ws broeders gheswicht sij ende dat sijnen toren ophoude ende dat hy verghete alle tghene dat ghy tseghen hem ghedaen hebt daer nae sal ic senden ende v van daer doen halen waerom sal ick van beyde mijn sonen berooft worden op eenen dach.
 ende rebecca heeft gheseyt tot isaac mijn leuen verdriet my om die dochteren van heth eest dat iacob een huysvrouwe neemt van den gheslachte deses lants soe en begheer ic niet te leuen.
 hierom heeft isaac sijnen sone iacob gheroepen ende hem ghebenedijt ende hem beuolen segghende en wilt gheen huysvrouwe nemen vanden gheslachte van chanaan maer gaet ende reyst tot mesopotamien in dlant van syrien ten huyse van bathuel ws moeders vadere ende neemt voer v daer een huysvrouwe van laban ws ooms dochteren ende die almachtighe godt wil v ghebenedijden ende doen v wassen ende vermenichfuldighe v op dat ghy moecht wesen tot veel scharen van veel volcks ende hy gheue v die benedictie van abraham ende uwen sade na v op dat ghy moecht besitten dat lant van uwer pelgrimagien dwelc hy uwen grootvader beloeft heeft.
 ende als hem isaac hadde laten gaen soe es hy ghereyst ende ghecomen tot mesopotamien in syrien tot laban bathuels sone van syrien den broeder van rebecca sijnder moeder.
 maer esau siende dat sijn vader hadde iacob ghebenedijt ende hadde hem ghesonden tot mesopotamien in syrien dat hi van daer een huysvrouwe nemen soude ende dat hy hem nae die benedictie beuolen hadde seggende en neemt gheen huysvrouwe van die dochteren van chanaan ende dat iacob sijnen ouders onderdanich wesende ghegaen was nae syrien ende beuindende dat sijn vader niet gheerne en sach die dochteren van chanaan soe es hy ghegaen tot ismahel ende hy heeft tot eender huysvrouwen ghenomen sonder die hy noch te voren hadde maheleth die dochter van ismahel abrahams sone die suster van nabaioth.
 aldus dan iacob wtghegaen sijnde van bersabee es ghereyst nae haran ende als hy op een plaetse comen was daer hy rusten wilde nae der sonnen onderganc soe heeft hy ghenomen van den steenen die daer laghen en dien onder sijn hooft geleyt ende op die selue plaetse geslapen ende in sijnen droom heeft hy een leere ghesien opder eerden staende die metten oppersten eynde den hemel raecte ende die enghelen godts clommen daer lancs opwaerts ende nederwaerts ende den heere rustende op die leere segghende tot hem ic ben die heere abraham ws vaders godt ende isaacs godt.
 dit lant daer ghy op slaept sal ic v gheuen ende uwen sade ende v saet sal sijn als dat stubbe der aerden ghy sult verbreyt worden oostwaert ende westwaert noordtwaert ende suydtwaert ende in v ende v saet sullen alle die gheslachten der eerden ghebenedijt worden ende ick sal v behoeder wesen werwaert ghi henen gaet ende sal v wederbrenghen int dit lant ende ic en sal v niet verlaten tot dat ick volbracht hebbe dat ic gheseyt hebbe.
 ende als iacob wten slape ontspronghen was soe seyde hy voerwaer die heere es op dese plaetse ende ic en wist dat niet ende beureest wesende heeft hy gheseyt hoe veruaerlijck es dese plaetse ten es hier anders niet dan thuys godts ende een poorte des hemels.
 hierom iacob vroech opstaende heeft den steen ghenomen den welcken hi onder sijn hooft gheleyt hadde ende recht op ghestelt tot eenen titele ghietende olie daer op ende hi noemde die stadt bethel die te voren luza ghenaemt was.
 ende hy heeft den heere oeck een ghelofte ghelooft segghende eest dat die heere met my sij ende my bewaert op den wech dien ic wandele ende my broot geuet om teten ende cleederen om aen te doen ende dat ick voerspoedelijc weder tot mijns vaders huys come soe sal die heere my tot eenen godt sijn ende desen steen die ick opghericht hebbe tot een ghedenckenisse sal ghenoemt worden het huys godts ende ic sal v thiende offeren van alle dat ghy my geuen sult.
 aldus reysende es iacob ghecomen int oosten lant ende hy heeft opt velt eenen put ghesien ende drij cudden schapen daer by ligghende want wt dien put worde den vee te drincken ghegheuen ende den mont vanden put was met eenen grooten steen ghesloten ende het was die maniere datmen dien steen afwentelde als alle die schapen vergadert waren en als die cudden versaet waren soe leyden sij den steen weder op den mont vanden put ende hy seyde tot die herders broeders van waer sijdi.
 ende sij hebben geantwoert van haran ende hy heeft hen gheuraecht seggende en kendi laban niet nachors sone.
 ende sij hebben gheseyt wij kennen hem es hy oec ghesont seyt hy.
 sij seyden hy es welvarende ende siet rachel sijn dochter coemt met haren cudde.
 ende iacob heeft geseyt het es noch langhe dach ende ten es noch gheen tijt om die cudden ter coyen te drijuen gheeft die schapen ierst te drincken ende leytse alsoe weder ter weyden.
 die welcke hebben gheantwoerdt wij en moghen tot dat alle dat vee verghadert es ende dat wij dan den steen vanden mont des puts aflegghen om die cudden te drincken te gheuen.
 ende siet die wijle dat sij noch spraken soe quam rachel met haers vaders schapen want sij hoedde een cudde.
 ende als iacob haer ghesien hadde ende wiste dat sijns ooms dochter was ende dat dit waren labans sijns ooms schapen soe heeft hi den steen afghedaen daer den put mede besloten was ende als hy dat cudde hadde te drincken ghegheuen soe heeft hy haer ghecust ende heeft met luyder stemmen gheweent ende hy heeft haer te kennen ghegeuen dat hy haers vaders broeder was ende een sone van rebecca ende sij heeft dat haestelijck haeren vader te kennen ghegheuen die welcke ghehoort hebbende dat iacob sijns susters sone comen was soe es hy hem te ghemoete gheloopen ende heeft hem omuanghen ende ghecust ende gheleyt in sijn huys ende als hy ghehoort hadde die saken van sijnder reysen soe heeft hi gheantwoert ghij sijt mijn ghebeente ende mijn vleesch.
 ende als die daghen van eender maent ouer waren soe heeft hy tot hem gheseyt suldi my voer niet dienen om dat ghij mijn broeder sijt.
 segt wat loon dat ghy hebben sult ende hy hadde twee dochterendie meeste was ghenaemt lia maer die ioncste hiet rachel maer lia hadde leepe ooghen rachel die was schoon van aensicht ende fraey van ghedaente die welcke iacob liefhebbende heeft gheseyt ic sal v seuen iaeren dienen om rachel v ioncste dochter.
 ende laban antwoerde tes beter dat ic v die gheuedan eenen anderen man blijft by my.
 dus heeft iacob om rachel ghedient seuen iaren ende het dochten hem luttel daghen te sijne ouermidts die grootheyt der liefden.
 ende hy heeft tot laban gheseyt gheeft mi mijn huysvrouwe want den tijt es nv volbrocht dat ic met haer versamen soude die welcke veel scharen van vrinden ter maeltijt gheroepen hebbende heeft die bruyloft ghemaect.
 ende tsauonts heeft hy liam sijn dochter by hem binnenbracht gheuende sijnder dochter een dienstvrouwe zelpha ghenaemt.
 ende doen iacob nae der ghewoenten met haer versaemt es gheweest heeft hy des morghens vroech ghesien liam ende hy heeft tot sijnen swegher gheseyt wats dit dat ghy hebt willen doen.
 en heb ic v niet om rachel ghedient.
 waerom hebdi my bedroghen.
 laban heeft gheantwoert ten es in onse plaetse gheen ghewoonte dat wij die ioncste vore ten houwelijcke geuen volbrengt die weke der daghen van desen houwelijck ende ick sal v dese oeck gheuen voer twerck dat ghy my noch seuen ander iaren dienen sult.
 ende hy was daermede te vreden ende als die weke voerleden was soe heeft hy rachel tot eender huysvrouwen genomen der welcker haer vader hadde ghegeuen een dienstvrouwe bala ghenaemt.
 als hi dan ten lesten vercreghen hadde die begheerde bruloft soe heeft hy die liefde der lester voergheset der liefden van die ierste dienende by hem noch ander seuen iaren.
 maer die heere siende dat hy liam verachte soe heeft hy haer lichaem ontsloten haer suster blijuende onuruchtbaer die welcke heeft ontfanghen ende ghebaert eenen sone ende heeft hem ghenoemt ruben segghende die heere heeft mijn verworpenheyt aensien nv sal mijn man my lief hebben.
 ende sij heeft wederom ontfanghen ende ghebaert eenen sone ende sy seyde om dat die heere ghehoort heeft dat ick versmaet worde soe heeft hy my desen oeck ghegheuen ende sij heeft hem ghenoemt simeon.
 ende sij heeft ten derden male ontfanghenende eenen anderen sone ghebaert ende gheseyt nv sal hem mijn man oec met my versamen om dat ic hem drie sonen ghebaert hebbe ende daerom heeft sy sijnen naem ghenoemt leui.
 ten vierden heeft sij ontfanghen ende eenen sone ghebaert ende gheseyt nv sal ic den heere louen ende daerom noemde sij hem iudas ende si hiel op van baren.
 maer rachel siende dat si onuruchtbaer was heeft haer suster benijdt ende heeft tot haren man gheseyt gheeft my kinderen oft anders sal ic steruen ende iacob op haer gram wesende heeft gheantwoert ben ic v in godts stede die v benomen heeft die vrucht ws lichaems.
 ende sij heeft gheseyt ick heb een dienstvrouwe bala versaemt v met haer op dat sij mach op mijnen schoodt baren ende ick van haer kinderen hebben ende sij gaf hem balam ten houwelijck ende als die man met haer versaemt es soe heeft sij ontfanghen ende ghebaert eenen sone ende rachel heeft gheseyt die heere heeft my recht ghedaen ende mijn stemme verhoort gheuende my eenen sone ende daerom heeft sij hem ghenoemt dan ende bala wederomme ontfanghende heeft noch eenen sone ghebaert waerom dat rachel heeft gheseyt die heere heeft my ghelijck ghemaect mijnder suster ende ic ben vroem gheworden ende sij heeft hem ghenoemt nephthali.
 ende lia gheuoelende dat sij niet meer en baerde heeft selpham haer dienstvrouwe haren man ghegheuen ende als die ontfanghen hadde ende eenen sone baerde soe heeft lia gheseyt gheluckichlijck ende daerom gaf sij hem den naem gad ende selpha heeft noch eenen sone ghebaert ende lia heeft gheseyt dats voer mijn salicheyt want nv sullen die vrouwen my salich heetenendedaerom heeft sij hem aser ghenoemt.
 ende als ruben wtghegaen was te velde ten tijde van der terwen oost soe heeft hy vruchten van mandragora vonden die welcke hi lia sijnder moeder heeft gebracht ende rachel seyde gheeft my een deel van ws soons mandragoren ende sij antwoerde duncket v een cleyn dinc dat ghy my mijnen man ontnomen hebt tensij dat ghi my oeck ontneemt mijns soons mandragoren.
 ende rachel seyde laet hem desen nacht bi v slapen voer ws soons mandragoren.
 ende doen iacob des auonts wten velde quam soe es lia hem te ghemoete ghegaen ende heeft hem gheseyt ghy sult v met my versamen want ick heb v met eenen loon ghehuert om mijns soons mandragoren.
 ende hy heeft dien nacht by haer gheslapen ende godt heeft haer ghebedt verhoort ende sij heeft ontfanghenende ghebaert den vijfsten sone ende sij seyde godt heeft my gheloont om dat ick mijn dienstwijf mijnen man ghegheuen hebbe ende sij heeft hem ghenoemt issachar ende lia wederomme ontfanghende heeft den sesten sone ghebaert ende sij seyde god heeft my begaeft met een goede ghifte dus sal dese reyse mijn man oeck met my wesen om dat ick hem ses sonen heb voertghebracht ende daerom heeft sy hem ghenoemt zabulon ende nae dien soe baerde sij een dochter ghenaemt dina.
 ende die heere denckende op rachel heeft haer verhoort ende haer lichaem ontsloten ende sij heeft ontfanghen ende ghebaert eenen sone segghende god heeft nu mijn verwijt wech ghenomen ende si heeft hem ghenaemt ioseph segghende god gheue my hier toe noch eenen anderen sone.
 maer als ioseph gheboren was soe heeft iacob gheseyt tot sijnen swegher gheeft my orlof dat ick mach wederom gaen nae mijns vaders lant ende nae mijn eertrijcke gheeft my mijn huysvrouwen ende mijn kinderen daerom ick v ghedient hebbe dat ick wech gae want ghy weet den dienst daer mede ic v ghedient hebbe.
 ende laban heeft tot hem gheseyt laet my gratie vinden voer v aensicht ic heb by experientie beuonden dat my godt ghebenedijt heeft doer v stelt uwen loon die ick v gheue.
 ende hy heeft gheantwoert ghy weet wel hoe dat ick v ghedient hebbe ende hoe groot dat v goet gheweest es in mijn handen ghy hadt luttel eer ic by v quamende nv sijdi rijck gheworden ende die heere heeft v ghebenedijt te mijnder incoemsten daer om eest recht dat ic oec eens mijn huys besorghe.
 ende laban seyde wat sal ick v gheuen.
 ende hy seyde ick en begheer niet maer eest dat ghy doen wilt dat ick begheere soe sal ic weder v vee voeden ende hoeden.
 gaet allen v cudden omme ende scheyt wt alle die bonte scapen ende welcker vlies van menigherley verwen es ende alle datter rootachtich ende beplact ende van versceyder verwen es soe wel onder die scapen als onder die gheyten dat sal mijnen loon wesen ende morghen sal mijn rechtuerdicheyt my antwoerden als den behaechden tijt comen sal voer v ende alle datter niet menigherley en is ende beplact ende rootachtich soe wel onder die schapen als onder die gheyten daer af suldi my van dieften straffen.
 ende laban heeft gheseyt ick neemt in dancke dat ghy begheert.
 ende hy heeft op dien dach wtghescheyden die bonte ende beplecte gheyten ende schapen bocken ende rammenmaer alle die cudden van eender verwen te weten van witte oft swerte vellen gaf hy in sijnder kinderen hant ende hy stelde een ruymte van drij dachreysen tusschen hem ende sijnen behouden sone die sijn ander cudden weydde.
 doen heeft iacob ghenomen roeykens van populier boomen ende van amandel boomen ende van platanus boomen ende sceldese eensdeels ende als die scorssen afghetrocken waren sachmen in die gheschelde roeden witticheyt maer daer sij gheheel waren daer bleuen sij groen ende aldus es die verwe verscheyden gheworden ende hy leyde die roeden in die waterbackendaer het water inne gegoten worde dat die cudden souden dese roeden voer ooghen hebben als sij quamen drencken ende int aensien van dien ontfanghen.
 ende het es gheschiet dat die schapen hebben aensien dese roeden in die hitte des bespringhens ende hebben voertbrocht bonte van verscheyden verwen ende van beplacte vellen.
 ende iacob scheyde die cudden ende hi leyde die roeden in die waterbacken voer die ooghen vanden rammen ende alle dat heel wit ende swert was dat behoerde laban toe ende dandere behoerde iacob toe in versceyden cudden van malcanderen.
 hier omme wanneer dat inden vorsten tijde die schapen bespronghen worden soe leyde iacob die roeden in die waterbacken voer der rammen ende der oyen ooghen dat sij ontfanghen souden int aensien van dien.
 maer alst den spaden loop was ende den lesten ontfanck dan en leyde hy die roeden niet ende het es gheschiet aldus dat die spadelinghen worden labans ende die vroechtijdighe worden iacobs ende die mensch es bouen maten seer rijck gheworden ende hy hadde veel cudden veets veel dienstvrouwen ende dienaers kemels ende ezels.
 maer als iacob gehoort heeft die woorden van labans kinderen die seyden iacob heeft ghenomen alle dat onsen vader toebehoorde ende van sijnen goede es hy rijck ende heerlijck gheworden oec soe heeft hy ghemerct het aensicht van laban dat tot hem niet en was als ghisteren ende eerghisteren ende aldermeest want hem die heere seyde keert wederom in uwer vaderen lant ende tot uwen gheslachte ende ick sal met v wesen.
 dus heeft hy ghesonden ende doen roepen rachel ende lia opt velt daer hy die cudden weydde ende hy heeft tot hen gheseyt ick sien ws vaders aensicht dat niet en es te mijwaerts alst ghisteren ende eerghisterenmaer mijns vaders godt heeft met my geweest ende ghy weet wel dat ick na alle mijn vermoghen uwen vader gedient hebbe.
 ende oock soe heeft v vader my bedroghen ende hi heuet mijnen loon seuen reysen verandert ende nochtans en heeft hem god niet toeghelaten dat hy my schaden soude soe wanneer hy seyde dat vee van verscheyden verwe sal uwen loon wesen soe brachten alle die scapen bonte ende beplacte ionghen.
 ende als hy contrarie seyde ghy sult alle die witte voer uwen loon nemen soe brachten alle die cudden witte ionghen voerts ende god heeft ws vaders goet ghenomen ende mi dat ghegheuen want nae dat den tijt comen was dat die schapen ontfanghen souden soe hief ick mijn ooghen op ende ic heb in eenen droom ghesien die mannekens climmende op die wijfkens menigherley beplecte ende van verscheyden verwen.
 ende die enghel godts heeft inden droom tot my gheseyt iacob.
 ende ick antwoerde ick ben hier ende hy heeft gheseyt heft op v ooghen ende siet alle die mannekens climmende op die wijfkens menigherley van verwe beplecte ende besprenckelde want ic heb gesien alle dat v laban ghedaen heeft ic ben die god van bethel daer ghy den steen ghesalft hebt ende mi een gelofte ghelooft daerom nv staet op ende ghaet wt desen lande wederkerende tot het lant daer ghy gheboren sijt.
 ende rachel ende lia hebben gheantwoert hebben wij oec iet meer int goet ende in die erffelicheyt van ons vaders huys.
 en heeft hy ons niet ghelijck vreemde gheacht ende ons vercocht ende onsen prijs verteert.
 maer godt heeft ons vaders rijcdommen ghenomen ende die ons ende onsen kinderen ghegheuen daerom doet al dat v godt gheboden heeft.
 hier omme es iacob opghestaen ende als hy sijn kinderen ende huysvrouwen hadde op kemels ghesedt soe es hy wech ghereyst ende hy nam alle sijn hauelijck goet ende sijn vee ende al dat hy te mesopotamien vercreghen hadde reysende nae isaac sijnen vader int lant van chanaan.
 op dien tijt was laban ghegaen om sijn schapen te scheren ende rachel heeft haers vaders afgoden ghestolen.
 ende iacob en heuet sijnen swegher niet willen te kennen gheuen dat hy wech vloodt ende als hy wech ghereyst was soe wel hi als alle dat hem nae recht toebehoirde ende hi ouer den vloet was gaende teghen den berch galaad soe eest laban op den derden dach ghebootschapt dat iacob vloodt die welcke heeft sijn broeders met hem ghenomen ende hem veruolcht seuen daghen lanck ende heeft hem achterhaelt opt gheberchte van galaad ende hy sach in sijnen droom den heere tot hem segghende wacht v dat ghy niet scerpelijck teghen iacob en spreect.
 ende iacob hadde op dien tijt sijn tabernakel wtghespannen opden berch ende als hi hem achterhaelt hadde met sijnen broeders soe heeft hy op den seluen berch galaad oeck sijn tente ghesticht ende tot iacob gheseyt waer om hebdi aldus ghedaen dat ghy sonder mijnen weten hebt mijn dochters wech ghedreuen recht oft sij metten sweerde gheuanghen waren.
 waer om hebdi willen vlieden sonder mijnen weten ende waer om en hebdijs my niet willen segghen dat ick v hadde moghen wtgheleyde doen met blijscappen met sanghe met bommen ende herpen.
 ende ghy en hebt niet toeghelaten dat ic mijn sonen ende mijn dochteren hadde moghen cussen ghy hebt dwaesselijc ghedaen ende voerwaer nv es mijn hant wel machtich v met quaet weder te loonen maer ws vaders godt heeft my ghisteren gheseyt wacht v dat ghy niet straffelijck tseghen iacob en spreect ende ghenomen dat ghi begheerdet tot v vrinden te reysen ende dat ghy begheerte hadt nae ws vaders huys waerom hebdi mijn goden ghestolen.
 ende iacob antwoerde dat ic sonder uwen weten ghereyst ben ic vreesde oft ghy met ghewelt my hadt v dochters willen ontrecken maer dat ghi mi diefte aentijcht by den welcken ghy v goden beuint laet dien dooden voer onse broeders.
 ondersuect ende wat ghy by my vint dat v toebehoert neemt dat wech ende dit segghende en wist hi niet dat rachel die afgoden ghestolen hadde dus es laban ghegaen in dat tabernakel van iacob ende lia ende van beyde der dienstwijuen ende hy en heeft die niet vonden.
 ende als hi in rachels tabernakel quam soe heeft sij haestelijc die afgoden gheborgen onder der kemelen stroo ende heeft daer op gheseten ende doen hy alle haer tabernakel ondersocht ende niet en vant soe seyde rachel.
 mijn heere en belghe hem niet dat ick voor v niet en can opstaen want my es nv ghesciet nae der vrouwen ghewoonte ende alsoe es die neersticheyt des ondersoeckers bedroghen.
 ende iacob ophauich sijnde heeft gheseyt met kijuende woorden om welcke mijn schult oft om welcke mijn sonde sijt ghy soe onsteken gheweest na my ende hebt allen mijnen huysraet ondersocht.
 wat hebdi vonden van alle die haue ws huys.
 legt dat hier voer mijn broeders ende voer v broeders op dat sij het recht vonnis moghen gheuen tusschen v ende my.
 daer om heb ick twintich iaer by v ghewoont v schapen ende gheyten en hebben niet onvruchtbaer gheweest ic en heb die rammen van uwen cudden niet gheten noch v ghetoont dat vanden beesten ghenomen was ic betaelde v weder alle die schade ende wat by diefte verloren worde dat eyschte ghy van my dach ende nacht heb ic gheleden swaer hitte ende coude ende den slaep verghinc van mijnen ooghen.
 aldus heb ic v twintich iaren in v huys ghedient veerthien iaren om v dochteren ende sesse om v vee ende ghy hebt oeck mijnen loon thien mael verandert en hadde abraham mijns vaders godt ende die vreese van isaac my niet by ghestaen ghy soudt my nv by auontueren bloot hebben laten gaen maer godt heeft mijn allendicheyt ende den arbeyt van mijnen handen aensien ende heeft v ghisteren ghestraft.
 ende laban heeft hem gheantwoert mijn dochteren ende sonen ende v cudden ende alle dat ghi siet die sijn mijne wat mach ic mijnen kinderen ende mijnder kinderen sonen doen.
 daerom coemt ende laet ons een verbont maken op dat een ghetuyghenisse mach wesen tusschen v ende my.
 hier omme heeft iacob eenen steen gehaelt ende heeft dien opgherecht tot eenen titel ende hy seyde tot sijnen broeders haelt steenen ende sij hebben steenen vergadert ende eenen hoop gemaect ende daer op gheten den welcken laban heeft ghenoemt eenen hoop des ghetuychs ende iacob eenen hoop des ghetuychenis elc nae die maniere sijnder talen.
 ende laban heeft geseyt desen hoop sal heden een ghetuyghe wesen tusschen v ende my ende daerom es hy ghenaemt galaad dat es eenen hoop des ghetuychs die heere wil aensien ende ordeel gheuen tusschen ons als wi van malcanderen sullen ghescheyden wesen eest sake dat ghy mijn dochters lijden aendoet ende ander wijuen daer toe inne brenghet niemant en es ghetuyghe van onsen woerden sonder godt die hier teghewoerdich aensiet.
 ende hy heeft wederom tot iacob gheseyt siet desen hoop ende den steen die ick opgherecht hebbe sal een ghetuyghe wesen tusschen my ende v desen hoop segghe ic ende desen steen sullen tot een ghetuyghenis sijn eest dat ic desen voerby gae treckende nae v oft dat ghy daer voerby gaet peysende quaet teghen my abrahams godt ende nachors godt die sij een rechter tusschen ons haerder vader godt.
 daerom heeft iacob ghesworen by sijns vaders isaacs vreese ende als hy sijn offeranden gheoffert hadde opden berch soe noodde hy sijn broeders dat sij souden broot eten ende als sij gheten hadden soe bleuen sij daer.
 maer laban des snachts opstaende heeft sijn sonen ende dochteren ghecust ende ghebenedijt ende es wederghekeert tot sijn stede.
 ende iacob es gereyst voerts ouer den wech die hy begonst hadde ende hem hebben godts enghelen ontmoet ende als hy die ghesien hadde soe seyde hy dit syn godts heyren ende hy noemde die plaetse mahanaim dat es heyrlegher.
 maer hy heeft oec boden ghesonden tot esau sijnen broeder voer hem int lant van seyr in dat lantscap van edom ende hemlieden gheboden segghende aldus suldi mijnen heere esau segghen dit seyt v broeder iacob ic heb een vremdelic gheweest by laban ende daer ben ick gheweest tot desen dach toe ic heb ossen ende esels ende schapen ende knechten ende dienstvrouwen ende ick sende nv een beuelbootscap tot mijnen heere op dat ic mach gratie vinden voer v ooghen.
 ende die boden sijn wedercomen tot iacob segghende wi hebben gheweest by esau uwen broeder ende siet hy coemt haestelijc v te gemoete met vierhondert mannen.
 ende iacob die vreesde seere ende veruaert sijnde heeft hy dat volck dat met hem was ghedeylt ende oec die cudden ende die schapen ende die runderen ende die kemels in twee scharen segghende eest dat esau tot deen schare coemt ende die verslaet soe sal die ander schare die daer ouerblijft behouden worden.
 ende iacob seyde godt mijns vaders abraham ende godt mijns vaders isaac heere die mi gheseyt hebt keert wederomme in v lant ende in die stede daer ghy gheboren sijt ende ic sal v weldoen ic ben minder dan alle uwe bermherticheden ende der waerheyt die ghy voldaen hebt uwen dienaer met mijnen stoc ben ick doer dese iordane ghegaen ende nv come ic wederomme met twee scharen verlost my wt esau mijns broeders hant want ic vreese hem seere op dat hy by auontueren comende niet en verslae die moeder met die kinderen ghy hebt gheseyt dat ghy my wel doen soudt ende mijn saet verbreyden als dat sant der zee welc men van grooter menichten niet tellen en mach.
 ende als hi daer dien nacht gheslapen hadde soe heeft hy ghiften ghescheyden wt alle dat hy hadde voer esau sijnen broeder tweehondert gheyten twintich bocken tweehondert schapen ende twintich rammen dertich suyghende kemelen met haren ionghen veertich coeyen ende twintich verren twintich ezelinnen ende haer thien ionghen.
 ende hi heeft dese cudden elc bisonder ghesonden met sijnen knechten ende hi seyde tot sijnen knechten gaet voer my op datter mach ruymte wesen tusschen deen cudde ende dander.
 ende hy heeft den iersten beuolen segghende eest dat mijn broeder esau v te ghemoet coemt ende dat hy v vraecht wien gaet ghy aen.
 oft werwaert gaedi.
 oft wien behoren dese toe die ghi volcht.
 soe suldi antwoerden sij behooren toe iacob uwen broeder hy heeft sijnen heere esau ghiften ghesonden ende hy coemt oec achter ons.
 desghelijcs gheboodt hy oec den tweesten ende den derden ende allen den ghenen die de cudden volchden segghende dese selue woorden suldi oec segghen tot esau als ghi hem vonden hebt ende dit noch daer toe segghen ende hi v dienaer iacob die volcht seluer oec onsen ganc want hy seyde ick sal hem versoenen met ghiften die daer voer gaen ende daer nae sal ic hem sien by auontueren sal hy mijnder ghenadich wesen.
 hieromme sijn die ghiften voer hem gheghaen maer hy es dien nacht inden legher bleuen ende als hy des morghens vroech opghestaen was soe heeft hi sijn twee huysvrouwen ghenomen ende soe veel dienstvrouwen met elf sonen ende hy passeerde dat groot water van iaboc ende als hijt al ouergebracht hadde dat hem aenghinck soe bleef hy alleen.
 ende siet daer worstelde een man met hem tot smorghens toe die welcke als hy sach dat hy hem niet en const verwinnen soe raecte hy die senue van sijnder dgyen ende terstont verdorde die ende hi seyde tot hem laet my gaen want den dagheraert es opghegaen.
 ende iacob heeft gheantwoert ic en sal v niet laten gaen ten sij dat ghi my benedijt.
 doen seyt hi hoe es uwen naem.
 hi antwoerde iacob.
 ende hi seyde ghi en sult voertaen niet meer iacob heeten maer israhel want hebdi teghen godt sterc geweest hoe veel te meer suldi machtich wesen teghen die menschen.
 iacob die vraechde hem segghet my met wat naem sijdi ghenaemt.
 hi antwoerde waerom vraechdi nae mijnen naem.
 ende hy gebenedijde hem op die selue stede.
 ende iacob noemde die stede phanuel segghende ic heb den heere gesien aensicht teghen aensicht ende mijn ziele es salich gheworden.
 ende als hy phanuel doer gepasseert was soe es hem terstont die sonne opghegaen maer hy hincte met den eenen voet daerom en eten die kinderen van israhel die zenue niet die daer verdorret es in die dgye van iacob tot op desen dach toe om dat hy die zenue sijnder dgyen raecte ende dat die ongheuoelijck gheworden es.
 iacob opheffende sijn ooghen heeft esau sien comen ende vierhondert mannen met hem ende hy heeft die kinderen van lia ende rachel ende van die twee dienstvrouwen ghescheyden ende hy stelde beyde die dienstvrouwen met haren kinderen int vorste ende liam met haer kinderen in die tweede plaetse maer rachel ende ioseph in die alder laetste ende hy es voertghegaen ende heeft seuenmael aenbeden neder ter eerden waert tot dat sijn broeder aenquam.
 aldus es esau sijnen broeder te ghemoete gheloopen ende heeft hem omvanghen ende omhelsende sijnen hals ende cussende heeft hy gheweent ende als hy sijn ooghen ophief soe sach hy die vrouwen met haren kinderkens ende hy seyde wat willen dese sijn.
 behooren dese v toe.
 ende hy antwoerde het sijn die kinderkens die godt my uwen dienaer ghegheuen heeft.
 ende die dienstvrouwen met haren kinderen sijn nader gecomen ende hebben hem nederghebuycht ende lia es oec by comen met haren kinderen ende als si oec alsoe aenbeden hadden soe hebben ten lesten ioseph ende rachel oec aenbeden.
 ende esau heeft gheseyt wat scharen sijn dit die my te ghemoete comen sijn.
 ende hy antwoerde om dat ic voer mijnen heere soude moghen ghenade vinden.
 ende hy seyde ic heb seer veele mijn broeder behoudt ghy dat v toebehoort.
 ende iacob heeft gheseyt ic bidde v en wilt soe niet doen maer heb ick gratie in v ooghen vonden soe ontfanckt dese cleyn ghifte van mijnen handen want ic hebbe v aensicht alsoe aensien ghelijc oft ic gods aenschijn aensaghe weest mi ghenadich ende ontfanct mijn benedictie die ic v brocht hebbe ende die my godt verleent heeft die alle dinghen verleent.
 ende als hy van sijnen broeder ghedwonghen worde soe heeft hy nauwelijcks dat willen ontfanghen ende heeft gheseyt.
 laet ons tsamen gaen ende ic sal v een gheselle wesen ouer uwen wech.
 ende iacob seyde mijn heere ghy weet wel dat ick teeder kinderkens hebbe ende schapen ende runderen die beurucht sijn ende doen ick dese int voertgaen te seer arbeyden soe sullen alle die cudden steruen op eenen dach.
 mijn heere gae voer sijnen dienaer ende ick sal allincxkens sijn voetstappen volghen nae dat ic sien dat mijn cleyn kinderen sullen vermoghen tot dat ic by mijnen heere comen sal te seyr.
 ende esau antwoerde ick bidde v laet emmer eenighe vanden luyden die met my sijn uwe ghesellen blijuen ouer uwen wech.
 ten es seyt hy van gheenen noode alleen behoef ick mijn heere dat ic mach ghenade vinden voer uwen ooghen.
 aldus es esau wederghekeert den wech daer hy doer comen was tot seyr ende iacob es ghecomen te socoth ende als hi daer een huys gemaect ende sijn tabernakelen gheslaghen hadde soe heeft hy die plaetse ghenoemt socoth.
 ende hi es voert ghetrocken tot salem een stadt der sichimiten die daer leyt int lant van chanaan nae dat hy comen was wt mesopotamien in syrien ende hy heeft ghewoont by die stadt.
 ende hy heeft een stuck lants ghecocht daer hy sijn tabernakelen op gheslaghen hadde van die kinderen van hemor die sichems vader was om hondert lammeren.
 ende als hy daer eenen outaer opghericht hadde so heeft hi daerop aengeroepen den alderstercsten godt van israhel maer dina die dochter van lia es wtghegaen om te sien die vrouwen van dien lande.
 ende als sichem die sone van hemor des euiters een prince van dien lande haer ghesien hadde soe heeft hy daer liefde toe ghecreghen ende heeftse met cracht ghenomen ende beslapen vercrachtende die maghet ende sijn ziele es met haer aenghecleeft ende met smeekende woerden heeft hy die bedroefde versmeeckt.
 ende hy es gheghaen tot hemor sijnen vader segghende neemt my dese ionghe dochter tot eender huysvrouwen.
 ende als iacob dit gehoort hadde die wijle dat sijn kinderen van daer waren ende becommert met dat vee te weydden soe heeft hy ghesweghen tot dat sij weder quamen.
 ende als hemor die vader van sichem wt comen was om te spreken met iacob siet so quamen sijn sonen vanden velde ende als sij ghehoort hadden datter ghebuert was soe sijn sij seer gram gheweest om dat hy een leelijck dinck bedreuen hadde teghen israhel ende dat hi vercrachtende die dochter van iacob een onbehoorlijck dinck ghedaen hadde.
 hierom heeft hemor tot henlieden gheseyt sichem mijns soons ziele die is vast aenghecleeft aen v dochter gheeft hem die tot eender huysvrouwen ende laet ons van beyden sijden houwelijcken maken gheeft ons v dochteren ende neemt onse dochteren ende woont met ons het lant es in uwer macht bouwet dlant doet comenschap ende besidt dat.
 ende sichem die seyde oec tot haren vader ende broeders laet my gratie voer v vinden ende ick sal gheuen wat dat ghy eysschen sult vermeerdert die houwelijcke gaue eysschet ghiften ende ick sal gheerne gheuen wat dat ghylieden begheeren sult alleen gheeft my dese ionghe dochter tot eender huysvrouwen.
 ende die kinderen van iacob hebben gheantwort met bedroch tot zichem ende sijnen vader wreet sijnde om dat vercrachten van haer lieder suster.
 wij en moghen niet doen dat ghij begeert noch onse suster geuen eenen man die ombesneden es dwelc bij ons verboden ende een ombehoerlic dinc es maer daer doer moghen wij ons met v verbinden eest sake dat ghij wilt worden gelijck wij sijn ende dat onder v lieden alle dat manlijck es besneden worde dan sullen wij onderlinghe gheuen ende nemen uwe ende onse dochteren ende wij sullen met v lieden woonen ende een volck worden maer eest sake dat ghij v niet en wilt laten besnijden soe sullen wij onse dochter wech nemen ende gaen van hier.
 desen eysch behaechde emor ende sychem sijnen sone wel ende die ionghelinc en verbeyde niet maer hij heeft ter stont volbracht datter begheert was want hij was seer verlieft op die ionghe dochter ende hij was die heerlijcste in alle sijns vaders huys.
 ende sij sijn gheghaen in die poerte vander stadt ende hebben totten volcke gheseyt dese mannen sijn vredelijck ende begheren bij ons te woonen laetse comenscappen opt lant het lant bouwen want tes groot ende wijt ende theeft werckluijden ghebreck haer dochters sullen wij tot huijsvrouwen nemen ende die onse sullen wij hemlieden oec gheuen.
 maer daer es een dinck waer doer dat soe groot goet wtgestelt wort eest sake dat wij willen besnijden alle dat onder ons manlijck es volghende die costume van desen volck soe sal haer goet ende haer vee ende alle dat sij besitten onse wesen alleen laet ons hem belieuen in dit stuck soe sullen wij tsamen woonen ende maken een volc ende sij hebben alle te samen daer mede te vreden gheweest ende hebben allen dat manlijck was besneden.
 ende siet opden derden dach als die pijne der wonden ten swaersten es soe hebben symeon ende leui die broeders van dina sweerden ghenomen ende sijn stoutelijck in die stadt ghegaen ende hebben verslaghen alle dat manlijck was ende daer mede hebben sij emor ende sychem oec verslaghen nemende dina haer suster wt sychems huijs.
 ende als sij wter stadt comen waren soe sijn die ander iacobs kinderen metter macht gheuallen op die verslaghenen ende hebben die stadt ghepluystert ter wraecken vander maghet vercrachtinghe.
 haer schapen ende runderen ende ezels en alle datter opt lant ende in die huysen was hebben sij gherooft ende haer kinderen ende huysvrouwen hebben sij gheuanghen wech gheleyt.
 ende als sij dit stoutelijck bedreuen hadden soe seyde iacob tot symeon ende leui ghy hebt my verstoort ende ghemaect dat ick ghehaet ben vanden chananeen ende phereseen die in dit lant woonen.
 wij en sijn niet veele ende sij sullen tsamen vergaderen ende verslaen my ende soe sal ick ende mijn huys te niet ghedaen worden.
 ende sij hebben gheantwoerdt waert behoorlijck dat sij onse sustere alsoe misbruycken souden ghelijck een ghemeyn vrouwe.
 daer en tusschen soe heeft godt gheseyt tot iacob staet op ende climt op nae bethel ende woont daer ende maect gode eenen outaer die v openbaerde doen ghy vloodt voer uwen broeder esau.
 dus heeft iacob alle sijn huysghesin tsamen roepende gheseyt doet wech alle die vreemde goden die onder v lieden sijn ende wordt suyuer ende verandert v cleederen.
 staet op ende laet ons opwaerts trecken na bethel ende daer eenen outaer maken gode die my verhoort heeft op den dach mijns lijdens ende die met my was ouer wech.
 hier omme hebben sij hem ghegheuen alle die vremde goden die sij hadden ende die oorringhen die in haer ooren waren ende hy heeftse begrauen onder eenen therebintijn boom die es achter die stadt sichem.
 ende als sij vertrocken waren soe heeft den grouwel des heeren alle die steden beuanghen die daer rontsomme waren alsoe dat sij niet en dorsten hen veruolghen doen sij wech reysden.
 aldus es iacob ghecomen tot luza welck es int lant van chanaan toeghenaemt bethel hy ende alle tvolck met hem.
 ende hy heeft daer eenen outaer ghetimmert ende hy heeft den naem van die plaetse ghenoemt godts huys want daer openbaerde hem godt doen hy vloodt van sijnen broedere.
 opden seluen tijt es ghestoruen debora die voester van rebecca ende sij es begrauen aen dat nederste van bethel onder een eycke ende die plaetse worde ghenoemt die eycke des weenens.
 maer godt heeft wederom gheopenbaert iacob nae dat hy comen was van mesopotamien in syrien ende hy heeft hem ghebenedijt segghende ghy en sult voertaen niet meer iacob heeten maer israhel sal uwen naem wesen.
 ende hy heeft hem israhel ghenaemt ende hem gheseyt ic ben godt almachtich wast ende wordt vermenichfuldicht want luyden ende volck van verscheyden gheslachten sullen van v comen ende coninghen sullen wt uwen lendenen comen.
 ende het lant dat ick abraham ende isaac ghegheuen hebbe sal ick v gheuen ende uwen sade nae v.
 ende hy ghinck van hem maer hy rechte een tijtele van steenen ter plaetsen daer hem godt aenghesproken hadde ende storte daer op natten offer ende storte daer olie wt ende noemde die plaetse bethel.
 maer doen hy van daer vertrocken was soe es hy inden voersomer ghecomen int lant van daermen gaet nae ephrata tot welcker plaetsen doen rachel den arbeyt creech begonste sij in perikel te comen om die swaricheyt des barens.
 ende die vroede vrouwe seyde tot haer en wilt niet vreesen want ghy sult desen sone oeck hebben.
 maer als haer die ziele ontginck van pijnen ende dat sij by na doot was soe noemde sij haren sone benoni dat es te segghen mijnder pijnen sone maer sijn vader noemde hem beniamin dat es een sone der rechter hant.
 aldus soe es rachel ghestoruen ende sij es begrauen inden wech die gaet nae ephrata dit es bethlehem.
 ende iacob heeft eenen tijtel op haer graf ghericht ende dits den tijtel van rachels graf tot op desen dach toe.
 ende hy es van daer gheghaen ende heeft sijn tenten gheslaghen leden den torre der cudden.
 ende als hy in dat lantschap woonde soe es ruben gheghaen ende heeft gheslapen met bala sijns vaders concubine dwelck hem niet verholen en bleef.
 ende iacob hadde twaelf sonen die sone van lia ruben dierste gheboren ende symeon ende leui ende iudas ende issachar ende zabulon.
 die sonen van rachel ioseph ende beniamin.
 die sonen van bala rachels dienstvrouwe dan ende nephthali.
 die sonen van selpha lia dienstvrouwe gad ende aser.
 dit sijn iacobs sonen die hem gheboren sijn te mesopotamien in syrien.
 ende iacob es oec ghecomen by isaac sijnen vader te mambre een stadt des lants arbee dit is hebron daer abraham ende isaac vreemdelinghen gheweest sijn.
 ende isaacs daghen sijn veruult gheweest hondert ende tachtentich iaren.
 ende van outheden verteert es hy ghestoruen ende hy es versaemt met sijnen volcke wesende out ende vol daghen ende iacob ende esau sijn sonen hebben hem begrauen.
 dit sijn die generatien van esau die oec es edom esau heeft tot huysvrouwen ghenomen van die dochteren van chanaan ada elons des hethiters dochter ende oolibama een dochter van ana sebeons des heuiters dochter ende oeck basemath ismahels dochter nabaioths suster.
 ende ada baerde eliphas basemath die baerde rahuel oolibama die baerde iehus ende ihelom ende core dit sijn esaus sonen die hem gheboren sijn int lant van chanaan.
 maer esau heeft ghenomen sijn huysvrouwen ende sijn sonen ende sijn dochteren ende alle die zielen sijns huys ende sijn hauelick goet ende sijn vee ende alle dat hij hebben mocht int lant van chanaan ende hy es in een ander lantschap ghetrocken ende hy heeft hem ghescheyden van sijnen broeder iacob want sij waren seer rijck ende sij en consten tsamen by een niet woonen ende dlant daer sij als vremdelinghen verkeerden en mocht hen beyde niet verdraghen om die groote menichte der cudden van haren beesten.
 ende esau heeft sijn wooninghe ghenomen int gheberchte van seyr welckmen noemt edom.
 ende dit sijn die generatien van esau der edomiten vader opt gheberchte van seyr ende dit sijn die namen van sijnen sonen eliphas een sone van ada esaus huysvrouwe ende rahuel basemaths sijnder huysvrouwen sone.
 ende eliphas hadde dese sonen theman omar sepho ende gatham ende cenes maer thamna was een concubine van elipahs esaus sone die welcke hem baerde amalec dit sijn die sonen van ada esaus huysvrouwe.
 maer die sonen van rahuel waren nahath ende zara samma ende meza dit waren die sonen van basemath esaus huysvrouwe.
 dit waren oec die sonen van oolibama die een dochter was van ane sebeons dochter esaus huysvronwe die sij hem voertbrocht heeft iehus ende ihelom ende core.
 dit sijn die vorsten van esaus kinderen die kinderen van eliphas esaus ierste sone die vorst theman die vorst oman die vorst sephua die vorst cenes die vorst core die vorst gatham die vorst amalec.
 dit waren eliphas sonen int lant van edom ende dit waren die sonen van ade.
 dit waren oeck die sonen van rahuel esaus sone die vorst nahath die vorst zara die vorst samma die vorst mesa ende dit waren die vorsten van rahuel int lant van edom dese waren die sonen van basemath esaus huysvrouwe.
 maer dit waren die sonen van oolibama esaus huysvrouwe die vorst iehus die vorst ihelom die vorst core.
 dit waren die vorsten van oolibama dochter van ane esaus huysvrouwe.
 dit sijn esaus sonen ende dit sijn haer vorsten welck es edom.
 dit sijn die kinderen van seyr des horriters des lants bewoonders lotan ende sobal ende sebeon ende ana ende dison ende aser ende disan.
 dit waren die vorsten des horriters sonen van seyr int lant van edom.
 ende die kinderen van lotan waren hori ende hemam ende thamna was lotans suster.
 ende dit sijn die kinderen van sobal aluan ende manahath ende ebal ende sepho ende onan ende dit waren die sonen van sebeon aia ende ana dit es ana die heete wateren gheuonden heeft inder woestijnen als hy sebeon sijns vaders ezelinnen weydde.
 ende hi hadde eenen sone dison ende een dochter oolibama.
 ende dit sijn disans sonen hamdan ende eseban ende iethran ende charan.
 dit waren oec esers kinderen balaam ende zauan ende acan.
 ende disan hadde sonen hus ende aran.
 dit waren die vorsten vanden horriters die vorst lotan die vorst sobal die vorst sebeon die vorst ana die vorst dison die vorst eser die vorst disan.
 dit waren die vorsten vanden horriters die gheregneert hebben int lant van seyr.
 maer die coninghen die gheregneert hebben int lant van edom eer die kinderen van israhel eenen coninck hadden waren dese bela die sone van beor ende sijn stadt was ghenoemt denaba maer bela is ghestoruen ende nae hem heeft gheregneert iobab die sone van sare van bosra.
 ende als iobab ghestoruen was soe heeft nae hem gheregneert husam wt den lande der themaniters.
 ende als dese oeck doot was soe heeft in sijn plaetse gheregneert adad die sone van badad die welc madian versloech int lant van moab ende sijn stadt was ghenoemt auith.
 ende als adad doot was soe heeft in sijn stede gheregneert semla van masreca.
 ende als dese oec ghestoruen was soe heeft in sijn stede gheregneert saul vanden vloede rohoboth.
 ende als dese oec ghestoruen was soe heeft in sijn stede gheregneert balanan een sone van achobor.
 ende als dese ghestoruen was soe heeft in sijn stede gheregneert adar ende sijn stadt was ghenoemt phau ende sijn huysvrouwe hiet meetabel een dochter van matred die een dochter was van mezaab.
 dit sijn die namen van esaus vorsten elc nae haer gheslachten ende steden ende namen die vorst thamna die vorst alua die vorst ietheth die vorst oolibama die vorst ela die vorst phinon die vorst cenes die vorst theman die vorst mapsar die vorst magdiel die vorst hiram.
 dit waren die vorsten van edom woonende int lant van haren heerlijckheden dit es esau die vader vanden idumijters.
 maer iacob woonde int lant van chanaan daer sijn vader een vreemdelinck gheweest hadde ende dit sijn sijn geslachten ioseph doen hy sesthien iaren out was voedde sijns vaders cudde met sijnen broeders doen hy noch een kint was ende hy was by die kinderen van bala ende zelpha sijns vaders huysvrouwen ende hy beschuldichde sijn broeders by sijnen vader van een die alder quaetste sonde.
 ende israhel hadde ioseph lief bouen alle sijn kinderen om dat hy hem in sijn oude daghen ghewonnen hadde ende hi heeft hem eenen rock ghemaeckt van verscheyden verwen.
 maer sijn broeders siende dat hi van haren vader bouen allen sijn sonen bemint was hebben hem ghehaet ende sij en consten hem niet vredelijck toeghespreken.
 ende het es ghebuert dat hy sijnen broeders vertelde eenen droom die hy ghesien hadde welck was een oyrsake dat sij noch meerder haet tegen hem creghen.
 ende ioseph seyde tot hen hoort mijnen droom die ick ghesien hebbe mij dochte dat wi opt velt schoouen bonden ende als oft mijnen schoof hem oprechte ende stonde ende dat vlieder schoouen daer rontsomme staende mijnen schoof aenbaden.
 ende sijn broeders hebben hem gheantwoerdt sult ghy dan ons coninck wesen.
 oft sullen wi onder v macht comen.
 daer om heeft dese sake van desen droomen ende woorden een voetsel gheweest van nijdicheyt ende van hate.
 noch heeft hi eenen anderen droom ghesien den welcken hy sijnen broeders oeck heeft vertelt ende gheseyt ick heb doer eenen droom ghesien als oft die sonne ende mane ende elf sterren my aenbaden dwelck als hy sijnen vader ende sijnen broeders vertelt hadde soe heeft hem sijn vader ghestraft ende gheseyt wat beteekent desen droom die ghi gedroomt hebt.
 wat meyndi sullen ick ende v moeder ende v broeders v aenbidden op aertrijck.
 daerom benijden hem sijn broeders maer sijn vader bemercte dese sake al swijghende.
 ende als sijn broeders om haers vaders cudden te weyden woonden te sichem soe seyde israhel tot hem v broeders voeden die schapen te sichem coemt ick sal v tot hemlieden senden.
 ende als hi antwoerde ic ben hier soe seyde hy tot hem gaet henen ende besiet oft met uwen broeders ende met dat vee al wel gaet ende brengt my die bootschap wederom hoet daer ghaet.
 als hi dus ghesonden was wt die dellinghe van hebron soe es hy ghecomen tot sichem ende een man heeft hem vonden dolende opt velt ende hem ghevraecht wat hi sochte.
 ende hy antwoerde ic soeck mijn broeders segt mi doch waer sij die schapen voeden.
 ende die man heeft tot hem gheseyt sij sijn van hier ghegaen want ic heb hen hooren segghen laet ons ghaen te dothaim.
 aldus es ioseph ghegaen nae sijn broeders ende hy vantse te dothaim.
 ende als sij hem van verre ghesien hadden eer dat hy by hemlieden quam soe peysden sij dat sij hem dooden souden.
 ende sij spraken tot malcanderen siet den droomer coemt daer coemt laet ons hem dootslaen ende worpen hem in eenen ouden put ende wij sullen seggen een alder quaetste wilt dier heeft hem verslonden ende dan salmen sien wat hem sijn droomen baten.
 doen ruben dit hoorde soe arbeyde hy om hem te verlossen wt haren handen ende hi seyde en doot sijn ziele niet noch en stort gheen bloet maer worpt hem in desen put die in die woestine es ende houdt v handen onschuldich maer dit seyde hy om dat hy hem wilde verlossen wt haren handen ende hem sijnen vader wederom leueren.
 hier om alsoe haest als hy by sijn broeders comen was soe hebben sij hem ghebloot van sijnen rock totten voeten comende ende van verscheyden verwen ende sij wierpen hem in dien ouden put daer gheen water in en was.
 ende sittende om broot te eten hebben sij die ismahelijters ouer dlant reysende sien comen van galaad met haren kemels draghende specerije herst ende myrre nae egipten.
 hier omme heeft iudas gheseyt tot sijnen broeders wat salt ons baten eest dat wij onsen broeder dooden ende dat wij sijn bloet verborghen.
 tes beter datmen hem den ismaheliten vercoope ende dat ons handen niet besmet en worden want het es doch ons broeder ende ons vleesch.
 ende sijn broeders waren te vreden met sijnen woerden.
 ende doen die coopluyden van madian daer voerby quamen hem wten put treckende hebben sij hem den ismaheliten vercocht om twintich silueren penninghen die welcke hem hebben in egipten gheleyt.
 ende ruben wederghehaen sijnde totten put en vant dat kint niet ende met gheschoerde cleederen gaende tot sijn broeders heeft gheseyt dat kint en sietmen nerghers ende waer sal ick henen ghaen.
 maer sij hebben sijnen rock ghenomen ende hebben dien ghesteken int bloet van eenen ionghen bocxken dat sij ghedoot hadden sendende die ghene die dat tot haren vader draghen souden ende segghen desen rock hebben wij vonden besiet oft ws soens rock es oft niet.
 ende als die vader dien kende soe seyde hy het is mijns soons rock een alder quaetste wilt dier heeft hem verbeten een beeste heeft ioseph verslonden.
 ende sijn cleederen schoerende heeft hy een harich cleedt aenghedaen beschreyende sijnen sone menighen tijt.
 ende als alle sijn kinderen verghadert waren om haers vaders rouwe te versueten soe en wilde hy gheenen troost ontfanghen maer hy seyde ick sal nederdalen by mijnen sone al weenende ter hellenwaert.
 ende die wijle dat hy in sijnen rouwe bleef soe hebben die madianiters ioseph in egypten vercocht putiphar die een gesneden man was ende een ritmeester van pharao.
 opden seluen tijt es iudas afghereyst van sijnen broeders ende es ghekeert tot eenen man van odollam hyram genaemt ende aldaer sach hy een cananeus menschen dochter ghenaemt sua ende als hy die hadde tot eender huysvrouwen ghenomen soe heeft hy hem met haer versaemt.
 die welcke heeft ontfanghen ende ghebaert eenen sone den welcken si noemde her.
 ende doen si wederomme ontfanghen hadde heeft sij dien sone als hy gheboren was ghenaemt onan.
 ende sij heeft noch den derden sone ghebaert den welcken si ghenoemt heeft sela ende doen dien gheboren was soe en baerde sij voerts niet meer.
 maer iudas heeft sijnen ierste gheboren sone her een huysvrouwe ghegheuen thamar ghenaemt.
 ende her iudas ierste gheboren sone was arch voer den heere ende hy es van hem ghedoodt.
 daerom heeft iudas gheseyt tot onan sijnen sone gaet versaemt v met ws broeders huysvrouwe op dat ghy uwen broeder moecht saet verwecken.
 maer hy wel wetende dat die kinderen hem niet en souden gheboren worden versamende hem met sijn broeders huysvrouwe storte hy tsaet op daerde om datter gheen kinderen en souden af gheboren worden in sijns broeders naem.
 ende daerom heeft hem god gheslagen want hy een afgrijselijck dinck dede.
 daerom soe heeft iudas geseyt tot thamar sijn behoude dochter blyft weduwe in ws vaders huys tot dat sela mijn sone groot ghewassen sij want hy sorgde dat hy oec steruen soude ghelijck sijn broeders.
 ende sij es wech ghegaen ende heeft ghewoont in haers vaders huys.
 ende alst veel daghen voerleden was soe es sua iudas huysvrouwe ghestoruen ende als hy nae den rouwe ghetroost was soe es hy opwaerts ghereyst tot sijnder scapen scherders hi ende hyras sijn schaepherder van odollam sijn gheghaen tot thamnas.
 ende het es thamar gheseyt hoe dat haer sweer opwaerts reysde tot thamnas om sijn schapen te scheren.
 ende doen sy afgheleyt hadde die cleederen van haren weduwelicken staet soe heeft sij eenen wimpeldoeck aenghedaen ende aldus verandert hebbende haer cleederen heeft sij gheseten int scheyden van twee weghen aldaer men ghaet nae thamnas om dat sela ghewassen was ende dat sij dien niet en hadde ontfaen tot eenen man.
 ende als iudas haer sach soe meynde hy dat een ghemeyn vrouwe gheweest hadde want sij hadde haer aensicht bedeckt datmen haer niet kennen en soude.
 ende hy tot haer incomende heeft gheseyt laet my met v versamen maer hy en wist niet dat sijn behoude dochter was.
 ende doen sij antwoerde wat wildi my gheuen dat ghy mijns versamens moecht ghebruycken.
 soe heeft hy gheseyt ick sal v wten cudden een bocxken senden.
 ende doen sij seyde ick sal ghedooghen dat ghy wilt eest dat ghy my eenen pant gheuet tot dat ghy my sendt dat ghi beloeft.
 soe heeft iudas gheseyt wat wildi v voer eenen pant ghegheuen hebben.
 sij antwoerde uwen vingher rinck ende uwen arm rinck ende uwen stock die ghy in v hant hebt.
 dus heeft die vrouwe met een versamen ontfanghen ende sij es opghestaen ende wech gheghaen ende als sij afgheleyt hadde het habijt dwelck sij aen ghedaen hadde soe heeft sij haer weder met wedulijcke cleederen ghecleedt.
 ende iudas heeft een bocxken ghesonden met sijnen schaepherder den odollamiter dat hy weder halen soude den pant die hy der vrouwen ghegheuen hadde ende als hy haer niet en vant soe heeft hi die luyden van dier plaetsen gheuraecht waer es die vrouwe die hier gheseten heeft opden tweescheydeghen wech.
 ende doen sij alle seyden hier en heeft gheen ghemeyn vrouwe gheweest soe es hy weder ghekeert tot iudas ende heeft gheseyt ic en hebse niet vonden ende oeck soe seyden my die luyden van dier plaetsen dat daer noyt ghemeyn vrouwe gheseten en heeft.
 ende iudas seyde laetse dat houden voer haer sij en sal ons emmer niet connen van loghenen straffen ick heb een ionck bocxken ghesonden dwelck ic beloeft hadde ende ghy en hebtse niet gheuonden.
 maer siet nae drij maenden so werde iudas ghebootschapt vanden sommighen die seyden thamar v behoude dochter heeft oncuyscheyt bedreuen ende men siet dat haren buyck groot wordt.
 ende iudas heeft gheseyt brengtse voerts dat sij mach verbrant worden.
 ende als sij ter pijnen gheleyt worde soe sandt sij tot haren sweer segghende ick heb ontfanghen vanden man die dese dinghen toebehooren besiet wien dat desen vingher rinck ende armrinck ende desen stock toebehooren.
 ende als hi die ghiften kende soe seyde hy sij es rechtuerdigher dan ick want ick en heb haer sela mijnen sone niet ghegheven.
 maer nochtans en heeft hy haer niet meer bekent.
 ende als den tijt van baren naecte soe sijnder tweelinghen in haer lichaem gheuonden.
 ende in dat voertcomen der kinderen soe stack die een sijn hant voerts ende daer bant die vroede vrouwe eenen purpuren draet aen segghende dese sal voer wt comen ende doen die sijn hant wederom track soe es dander wtcomen ende die vrouwe heeft gheseyt waer om es om uwen wille die liese gheschoert.
 ende om dese sake soe noemde sij hem phares.
 ende daernae es sijn broeder wtcomen aen wiens hant was den purpuren draet den welcken sij noemde zara.
 maer ioseph die is gheleydt in egyptenlant ende putiphar een ghesneden pharaons een prince van sijnen heyre een egiptsch man heeft hem ghecocht wt der ismaheliters handen vanden welcken hy daer ghebrocht was.
 ende die heere was met hem ende hy was een gheluckich mensch in alles dat hy dede ende hy woonde in sijns heeren huys die wel wiste dat die heere met hem was ende dat al van den heere gheuordert worde in sijn handen wat hi hanteerde.
 ende ioseph heeft gratie vonden voer sijnen heere ende hy diende hem ende es van hem ouer al ghestelt ende alsoe regeerde hy dat huys welck hem beuolen was ende alle dat hem ouerghegheuen was ende die heere heeft des egiptenaers huys gebenedijt om iosephs wille ende hy heeft vermenichfuldicht soe wel in huysen als in landen alle sijn goet ende hy en nam gheen kennisse anders dan van tbroot dat hy adt.
 ende ioseph was schoon van aensicht ende fraey van aensien.
 ende nae veel daghen soe heeft sijn vrouwe haer ooghen op ioseph gheslaghen ende heeft gheseyt slaept by my maer hi gheensins willende hooren nae dat onbehoorlijck werck heeft tot haer gheseyt siet mijn heere en weet niet wat hy in sijn huys heeft want hy heuet my al ouerghegheuen ende daer en es niet ten es al in mijnder macht oft ten es my al van hem ouerghegheuen wtghenomen ghy alleen die sijn huysvrouwe sijt hoe soude ic dan moghen dit quaet bedrijuen ende sondighen teghen mijnen heere.
 sulcke woorden heeft sij alle daghe ghesproken ende die vrouwe was den ionghelinc seer lastich maer hy ontseyde die oneerlickheyt.
 ende het es gheboert op eenen dach dat ioseph in huys quam ende eenderhande werck dede sonder yemants by sijn ende sij grijpende die slippe van sijnen cleede seyde slaept by my ende hy heeft den mantel in haer handen ghelaten ende es gheuloden ende wtgheloopen.
 ende als dat wijf sach denmantel in haer handen ende dat sij versmaet was soe heeft sij bi haer gheroepen die luyden van haren huyse ende gheseyt tot hemlieden siet hy heeft ons desen hebreeusschen man hier inne ghebracht dat hy ons beschamen soude hy is binnen by my ghecomen om hem met my te versamen ende doen ic riep ende hy mijn stemme hoorde soe liet hy achter den mantel die hy hadde ende liep wech daer buyten.
 hier omme tot een seker bescheedt der waerheyt heeft sij den mantel behouden ende dien haren man ghetoont als hy weder thuys quam ende sij seyde desen hebreusschen knecht den welcken ghy hier brocht hebt es binnen by my ghecomen om mi te beschamen ende als hy my hoorde roepen soe liet hy sijnen mantel achter dien ic hiel ende vloodt buyten wech.
 als die heere dese dinghen gehoort hadde ende te seer gheloofde sijns wijfs woorden soe es hi seer ghestoort gheweest.
 ende hy heeft ioseph ouerghegeuen inden kercker daer des conincks gheuanghenen bewaert worden ende daer was hy ghesloten maer die heere was met ioseph ende hy heeft bermherticheyt met hem ghedaen ende hem gratie verleent in die ooghen vanden ouersten des kerckers die welcke heeft hem in sijn handen gheleuert alle die gheuanghenen die daer int gheuanghenisse waren ende wat daer gheschiede dat was onder ioseph.
 ende die ouerste des kerckers en nam gheen kennisse erghers af want hy hadt hem al beuolen ende die heere was met hem ende alle sijn wercken bestierden hy.
 als dese dinghen dan ghebuert waren soe eest gheschiet datter twee ghesneden dienaers teghen haren heere misdeden te weten des conincs van egypten schencker ende die backer.
 ende pharao op hen gram sijnde want die eene was douerste vanden schenckers ende dander vanden backers heeftse beyde doen steken inden kercker van den ritmeester daer ioseph oec in gheuanghen was maer die kerckermeester heeftse ioseph in sijn hant gheleuert die welcke hemlieden oec ghedient heeft ende alst nv eenen cleynen tijt voerleden was soe sijn dese int gheuanghenisse bleuen.
 ende sij hebben beyde ghedroomt op eenen nacht nae die beduydenisse die hem diende.
 ende als ioseph des morghens by hemlieden comen was ende sach dat sij droeuich waren soe heeft hy hen gheuraecht segghende waerom es v aensicht heden droeuer dant pleech.
 die welcke hebben gheantwoerdt wij hebben eenen droom ghesien ende daer en niemant die ons desen mocht beduyden.
 ende ioseph heeft tot hemlieden gheseyt en behoort die beduydenisse gode niet toe.
 segt my wat ghy ghesien hebt.
 ende die ouerste der scenckers heeft ierstmael sijnen droom vertelt.
 ick sach voer my eenen wijnstruyck daer drij rancken aen waren allencxkens wassen ende botten crijghen ende nae die bloemen druyuen rijpen ende pharaos cop in mijn hant dus nam ic die druyuen ende doude die wt inden cop den welcken ic hiel ende ick gaf pharao den cop.
 ende ioseph antwoerde dit es die beduydenisse vanden droom die drij rancken sijn noch drij daghen nae die welcke sal pharao ws dienst gedachtich wesen ende hi sal v weder stellen in uwen iersten staet ende ghi sult hem weder den cop gheuen nae uwer officien ghelijck ghy te voren pleecht te doene.
 alleene wilt mijnder ghedachtich wesen alst v wel gaet ende ghy sult bermherticheyt met my doen dat ghy pharao vermaent dat hi my wt desen kercker verlosse want ic ben dieflijck wech gheuoert wt den hebreusschen lande ende hier sonder mijn scult in desen put gesteken.
 die meester der backers siende dat hy wijselijck dien droom verclaert hadde heeft gheseyt ende ic heb eenen droom ghesien dat ick drij coruen meels hadde op mijn hooft ende dat ic in den eenen corf welc den alder oppersten was droech alderhande spijsen welc men maken mach nae der backers conste ende dat die voghelen daer wt aten.
 ende ioseph heeft gheantwoert dit es die beduydenisse des drooms die drij coruen dat sijn noch drij daghen nae die welcke sal pharao v hooft afnemen ende hi sal v hanghen aen tcruys ende die voghelen sullen v vleesch verschoeren.
 ende daer nae opden derden dach soe waert den dach van pharaos gheboerte die welcke doen gaf eenen grooten maeltijt sijnen dienaers ende ouer maeltijt soe worde hy denckende op den meester vanden scenckers ende op den ouersten vanden backers ende hy heeft den eenen wederghestelt in sijn plaetse dat hy hem soude te drencken gheuen ende den anderen hinc hy aen een galghe om dat die waerheyt des beduyders soude ghetoont worden.
 nochtans die ouerste der scenckers alst wel met hem ghinck heeft sijnen beduyder vergheten.
 nae twee iaren soe heeft pharao eenen droom ghesien ende hem dochte dat hy stont bi eenen vloet waer wt dat opquamen seuen schoon runderen seer vet ende sij weydden in die broecachtighe plaetsen.
 ende noch ander seuen quamen wten vloet op die leelijck ende seer magher waren ende sij weydden opden oeuer vanden vloet in die groene plaetsen ende sij hebben verslonden die ander ossen die seer wonderlijcke schoon van ghedaente ende wel gestelt van lichamen waren doen wert pharao wacker.
 ende hy ontsliep wederomme ende doen sach hi eenen anderen droom seven aeren groeydden wt een stroe vol ende wel ghedaen ende noch ander seuen dunne aeren die versengt waren wiessen op die welcke verslonden alle die schoonheyt vanden iersten aeren.
 als pharao ontspranck nae sijnder rusten ende alst dach was soe es hy wt vreesen veruaert gheweest ende heeft ghesonden tot alle die waersegghers van egypten ende tot alle die wijsen ende als hy die hadde doen halen soe vertelde hy hemlieden den droom maer daer en was niemant die dien beduyden conste.
 doen worde die meester vanden schenckers ghedachtich ende hy seyde ick belijde mijn misdaet die coninck eens gram wesende op sijn knechten dede my ende den meester vanden backers stooten in den kercker des ritmeesters daer wi op eenen nacht beyde saghen elc eenen droom die welcke sekerlijck te voren wtwees dat ons toecomende was.
 ende daer was een hebreusch ionghelinc des selfs ritmeesters dienaer den welcken wij onsen droom vertelden ende wi hoorden al datternamaels af gheschiet es want ic ben weder ghestelt in mijnen dienst ende hy es ghehanghen aen den cruce.
 ter stont soe hebben sij nae des conincs gebodt ioseph wten kercker bracht ende hem ghescoren ende zijn cleederen verandert zijnde soe hebben sij hem bracht voer pharao.
 tot wien hy seyde ick heb droomen ghesien ende daer en es niemant die dese beduyden can ende ick heb ghehoort dat ghy die seer wijselijck cont gheraden.
 ende ioseph seyde god sal pharao wel gheluckighe dinghen antwoerden sonder my.
 dus heeft pharao vertelt dat hy gesien hadde my docht dat ic stont opden oeuer van eenen vloet ende datter seuen runderen wten vloet opquamen die seer schoon waren bouen maten vet van vleesch die welcke in die weijde van dat broeck het groene weydden ende siet nae dese volchden seuen ander rinderen soe seer leelick ende magher dat ick noyt sulcke en heb ghesien int lant van egipten die welcke als sij dierste rinderen al gheten ende verteert hadden en toonden niet dat sij versaedt waeren maer bleuen noch soe magher ende van soe quaeder ghedaenten als sij te voren waren.
 ende nae dat ic ontspranck so worde ic weder vanden slaep oueruallen ende ic sach eenen droom seven aeren wiessen op eenen struyck vol ende seer schoone ende noch seuen andere dunne ende versengt quamen oeck wt dat stroo die welcke hebben der ierster aren schoonheyt verteert.
 ic hebt den beduyders den droom gheseyt ende daer en es niemant die mij dese can wtlegghen.
 ende ioseph heeft gheseijt des conincks droom es een god heeft pharao ghetoont wat hij doen sal.
 die seuen schoon rinderen ende die seue volle aeren dat sijn seuen vruchtbarighe iaren ende sij begrijpen een ghelycke macht des drooms.
 ende die seuen dunne ende magher rinderen welck nae die andere op quamen ende die seuen dunne aren vanden dorren wint versenght dat sijn seuen toecomende iaren van dieren tijt.
 die welcke in dusdanigher voeghen sullen veruult worden.
 siet daer sullen seuen iaren comen van grooter vruchtbaerheyt in alle dat lant van egipten nae die welcke sullen seuen ander iaren volghen van soe grooter onvruchtbaerheyt dat alle die voerleden oueruloedicheijt sal vergeten worden.
 want den hongher sal alle het lant wt teren ende die groote nauolghende armoede sal te niet brenghen alle die groote voerleden vruchtbaerheyt.
 ende dat ghi ter tweeder reysen ghesien hebt eenen droom tselue dinck aengaende dats een teeken van vasticheijt om dat godts woert gescieden sal ende corts volbrocht worden.
 daerom soe laet mijnen heere nv besorghen eenen wijsen ende neerstighen man den welcke hij ouerste make van alle dlant van egipten.
 die welcke oeck ouerste stellen mach in alle die lantscappen ende dat hij het vijfste deel vanden vruchten der seuen iaren die nu corts comen sullen vergadere in die scueren ende laet alle dat coren onder pharaos macht oplegghen ende bewaren in die steden.
 ende laet die te voren bereyden tseghen den dieren tijt van den seuen iaren die dlant van egipteu seer verlasten sal op dat het lant niet heel te niet en gae van hongher.
 desen raet heeft pharao wel behaecht ende alle sijnen dienaren ende hij heeft tot hemlieden gheseijt sullen wij oec moghen eenen sulcken man vinden die soe vol sij vanden gheest godts.
 hierom heeft hij gheseijt tot ioseph aenghesien dat godt v ghetoont heeft alle dat ghij ghesproken hebt sal ic dan iemant moghen vinden wijser dan ghij ende ws ghelijcke.
 ghij sult die ouerste van mijnen huyse sijn ende alle tvolck sal ghehoorsam wesen den gheboden ws monts.
 alleen sal ic bouen v wesen in den stoel des rijcks.
 ende pharao heeft wederom tot ioseph gheseijt siet ic heb v ouerste ghemaect van alle dlant van egipten.
 ende hij nam eenen rinck van sijnder hant ende gaff hem dien in sijn hant ende cleedde hem met een ouercleedt van lynwaet wt egipten ende hij dede eenen gouden halsbant om sijnen hals.
 ende dede hem climmen op sinen tweeden waghen ende dede wtroepen dat sij alle haer knieden voer hem booghen souden ende weten dat hij was ghemaect die ouerste van heel egipten lant.
 ende die coninck van egipten heeft tot ioseph geseijt ic ben pharao sonder v beuel soe en sal niemant hant oft voet roeren int gheheel landt van egipten.
 ende hij heeft sijnen naem verandert ende heeft hem nae die tale van egipten genaempt den salichmaker der werelt.
 ende hij heeft hem tot eender huysvrouwen ghegeuen asceneth die dochter van putiphar des priesters van heliopolis.
 aldusdan es ioseph wtghereyst int land van egipten want dertich iaren was hij out doen hij in die teghenwoerdicheyt van den coninck pharao stont ende hij es alle die landen van egipten rontsomme doerghereyst.
 ende die vruchtbaerheyt vanden seuen iaren es ghecomen ende dat graen es in schoouen ghebonden ende vergadert in die scueren van egipten.
 ende alle die oueruloedicheyt des graens es oeck opgheleijt gheweest in elcke stadt.
 ende die oueruloedicheyt der terwen was soe groot als het sant der zee also dat die menichte bouen mate ghinc.
 ende ioseph sijn twee sonen gheboren eer den dieren tijt quam die welcke hem ghebaert heeft asceneth die dochter van putiphar des priesters tot heliopolis.
 ende hij heeft den iersten gheborenen manasses ghenaemt segghende die heere heeft mij doen vergheten alle mijnen arbeyt ende mijns vaders huys.
 ende den tweeden sone noemdi hij ephraim segghende die heere heeft mij doen wassen in mijnder armoeden lant.
 alsdan ouerleden waren die seuen vruchtbarighe iaren die in egipten gheweest hadden soe begonsten te comen die seuen iaren der armoeden die welck ioseph te voren gheseijt hadde ende den dieren tijt es machtich groot gheworden ouer alle die werelt maer ouer alle dlant van egipten was broot.
 ende als dat lant oec begonst hongher te crijghen soe heuet volck pharao aengheroepen biddende om voetsel.
 den welcken hij heeft gheantwoert gaet tot ioseph ende doet al dat hij v segghen sal.
 ende den dieren tijt worde daeghelijcs meerdere in allen landen.
 ende ioseph heeft alle die scueren open ghedaen ende den volck van egipten coren vercocht want den dieren tijt hadde hem lieden oec oueruallen.
 ende alle andere landen quamen in egipten om teten te coopen dat sij die plaghe vanden dieren tijt mochten verdrachlijc maken.
 ende iacob hoorende datmen in egypten voetsel vercocht heeft tot sijnen sonen gheseyt waerom sijdi so onacsem.
 ic heb ghehoort datmen in egipten coren vercoopt reyst nederwaerts ende coopt dat ons van noode es op dat wij moghen te leuen blijuen ende dat wi van armoeden niet en vergaen.
 hieromme sijn iosephs thien broeders nederwaerts ghereyst om coren te coopen in egipten maer beniamin worde van iacob thuys ghehouden want hy gheseyt hadde tot sijnen broeders hem mocht onder weghen eenich ongheluck by auontueren ouercomen dus sijn sij comen int lant van egipten metten anderen die oec reysden om te coopen.
 want den dieren tijt was oeck int lant van chanaan.
 ende ioseph was een prince int lant van egipten ende nae sijnen wille worde het graen den volcke vercocht.
 als nv sijn broeders hem aenbeden hadden ende hy die ghekent heeft soe sprack hy straffelijc hemlieden aen als tot uremdelinghen ende hy vraechde van hemlieden van waer sijdi comen.
 ende sij hebben gheantwoert wij comen wt den lande van chanaan om ons leuens nootdurft te coopen.
 ende nochtans al kende hy sijn broeders hi en es van henlieden niet ghekent.
 ende gedachtich wesende der droomen die hy somtijts ghesien hadde soe heeft hy tot hemlieden gheseyt ghy sijt bespieders ende ghy sijt ghecomen om het crancste vanden lande te besien.
 ende sij hebben gheseyt ten es alsoe niet mijn heere maer v dienaers sijn comen om spijsen te coopen.
 wij sijn alle gader eens mans kinderen ende wij sijn vreetsamelijck ghecomen ende v dienaers en hebben gheen quaet op handen.
 den welcken hy heeft gheantwoert het es anders ghy sijt comen om te bemercken die onstercke plaetsen des lants.
 maer sij hebben gheseyt wij v dienaers sijn twaelf ghebroeders eens mans kinderen int lant van chanaan die alder ioncste es by onsen vader ende dander en leeft niet.
 het es seyt hy dat ick gheseyt hebbe ghy sijt bespieders daerom ick sal nv van v lieden een ondersueck doen by die salicheyt van pharao ghy en sult hier niet wtghaen tot dat v ioncste broeder hier come.
 sendt eenen van v allen die hem hier brenghe maer ghi sult int gheuanckenisse wesen tot dat bewesen worde oft warachtich oft valsch es dat ghy gheseyt hebt.
 oft anders by der salicheyt van pharao soe sijdi bespieders.
 hierom soe heeft hy hemlieden der gheuanckenissen gheleuert drij daghen maer op den derden dach dede hi die wt den kercker brenghen ende heeft gheseyt doet dat ick gheseyt hebbe soe suldi te leuen blijuen want ic vreese godt.
 eest dat ghy vreedtsamich sijt soe laet een van uwen broeders inden kercker ghebonden blijuen ende trect ghilieden wech ende voert dat coren welc ghy ghecocht hebt in v huysen ende brengt uwen ioncsten broeder tot my met v op dat ick v woerden mach beproeuen ende dat ghy niet en sterft.
 sij hebben ghedaen alsoe hi gheseyt hadde ende tot malcanderen gheseyt met rechte lijden wij dit want wi teghen onsen broeder misdaen hebben siende die bedructheyt sijnder zielen als hi ons seere badt ende wi en verhoerden hem niet daerom es dese tribulatie op ons comen.
 maer een van hemlieden ruben ghenaemt heeft gheseyt en heb ict niet gheseyt.
 en wilt teghen het kint niet misdoen ende ghy en hebt my niet ghehoort siet nv wordt sijn bloet versocht.
 maer sij en wisten niet dat ioseph dit verstont aen ghesien dat hy hemlieden doer eenen bedieder toesprac.
 ende hy keerde hem een weynich omme ende heeft gheweent ende wederom keerende heeft hy hen toeghesproken.
 ende opnemende simeon en bindende in haer teghewoordicheyt beual hij sijnen dienaers dat sij hemlieden sacken met tarwen vullen souden ende dat sij elcs ghelt in sijn sacken legghen souden ende gheuen hen daer toe prouande in den wech die welcke hebben alsoe ghedaen.
 ende sij sijn wech ghereyst voerende coren op hen ezels.
 ende als daer een sijnen sack openghedaen hadde om sijnen ezel voeder te gheuen in die herberghe soe heeft hy dat ghelt ghesien int opperste van den sack ende heeft gheseyt tot sijnen broeders mijn ghelt es my wederghegheuen siet het es inden sack.
 ende sij alle te samen verwondert ende onstelt wesende hebben tot malcanderen gheseyt wat es dit dwelc ons godt ghedaen heeft.
 aldus sijn sij voerts comen bij iacob haren vader int lant van chanaan ende sij vertelden hem alle dat hemlieden gheschiet was segghende die heere des lants heeft ons hert aenghesproken ende hy meynde dat wi bespieders des lants waren.
 den welcken wi antwoorden wij sijn vreedtsamich ende wij en hebben gheen listen op handen.
 wi sijn twaelf broeders al van eenen vader ghewonnen die eene en leeft niet ende die ioncste es by onsen vader int lant van chanaan.
 ende hy seyde tot ons aldus sal ic beuinden dat ghy vreedtsamich sijt.
 laet een van uwen broeders by mi ende neemt nootdurft voer v huysghesinnen ende gaet wech ende brengt uwen ioncsten broeder bi my dat ic weten mach dat ghy gheen bespieders en sijt ende dat ghy dan desen moecht weder hebben die hier gheuanghen blijft ende voertaen moecht orlof hebben te coopen van als dat v belieuen sal.
 ende als sij dese dinghen gheseyt hadden ende sij hen coren wt storten souden soe heeft een yeghelijck van hem lieden sijn gelt vonden ghebonden int opperste vanden sacken ende als sij al te samen verscrict waren soe seyde hen vader iacob ghij hebt ghedaen dat ic van mijnen kinderen berooft ben ioseph en leeft niet symeon es gheuanghen ende beniamin suldi wech leyden alle dit quaet es op mij gheuallen.
 ende ruben heeft hem gheantwoert doodet beijde mijn sonen eest dat ic v desen niet weder en brenghe leuert hem in mijn handen ende ic sal hem v weder leueren.
 ende hij seyde mijn sone en sal met v niet nederwaerts reysen sijn broeder es doot ende hij es alleen bleuen waert sake dat hem eenich ongheluck toe quaeme int lant daer ghij henen reyst so soudi mijn grys haer met rouwe ter hellen waerts leyden binnen desen middelen tijt soe heeft den hongher alle het lant seer verdruct.
 ende als alle den cost verteert was die sij wt egipten bracht hadden soe heeft iacob gheseyt tot sijnen kinderen gaet wederom ende coopt ons een luttel etens ende iudas heeft gheantwoert die man heeft ons beuolen met eenen eedt segghende ghi en sult mijn aensicht niet sien ten sij dat ghy uwen ioncsten broeder met v brenghet.
 daerom wildi hem met ons senden soe sullen wi tsamen gaen ende coopen dat ghy van doene hebt.
 maer en wildi dat niet doen so en sullen wi niet gaen want alsoe wi dicmael gheseyt hebben die man heeft ons beuolen segghende ghi en sult mijn aenschijn niet sien sonder uwen ioncsten broeder.
 ende israhel heeft tot hemlieden gheseyt dit hebdi tot mijnder allendicheyt ghedaen dat ghi hem te kennen ghaeft dat ghy noch eenen broeder hadt.
 ende sij antwoorden die man vraechde ons van stuck te stuck alle ons gheslachte oft ons vader noch leefde oft wi noch eenen broeder hadden ende wi hebben hem veruolghens gheantwoerdt nae dat hy gheuraecht hadde.
 consten wi weten dat hi segghen soude brenghet uwen broeder met v.
 ende iudas heeft noch tot sijnen vader gheseyt seyndt dat kint met my dat wi moghen reysen ende dat wi moghen het leuen onderhouden op dat wij niet en steruen met onsen cleynen kinderen.
 ick neem dit kint te mijwaerts eysschet van mijnder hant eest sake dat ict v niet weder en brenghe soe sal ic der sonden schuldich sijn eewelijck.
 want en hadde dit niet wtghestelt gheweest wi waren nv die tweede reyse van daer comen.
 hierom heeft israhel hen vader tot hen gheseyt moet emmer te male alsoe wesen soe doet dat v belieft neemt vanden besten vruchten des lants in v vaten ende draecht den man ghiften een luttel hersts ende honichs wieroocs ende mirre ende thermentijns ende amandelen.
 ende draecht oeck dobbel ghelt met v lieden ende tghelt dat ghy in die sacken vont draecht weder derwaerts dat by auontuere by dolinghe niet en sij ghedaen.
 ende uwen broeder neemt wech ende reyst tot den man.
 ende mijn godt almachtich make hem tot v versoenlijck ende dat hy met v weder sende uwen broeder dien hy daer gheuanghen houdt ende oec desen beniamin maer ick sal sonder kinderen wesen als een die van sijnen kinderen berooft es.
 hierom hebben die mans ghiften ghenomen ende dobbel ghelt ende beniamin ende sij sijn nederwaerts ghereyst in egipten ende hebben ghestaen voer ioseph.
 ende als hy die ghesien hadde ende beniamin tsamen soe heeft hy sijnen hoofmeester gheboden segghende leyt die mannen in huys ende slaet offeranden doot ende bereyt eenen maeltijt want sij sullen ten middaghe met my eten.
 ende hy heeft ghedaen alsoe hem beuolen was ende die mans in huys gheleyt.
 ende daer veruaert sijnde seyden sij tot malcanderen wi worden hier binnen gheleyt om tghelt dat wi in onse sacken wederbrocht hebben om dat hi ons met bedecte valscheyt soude bestricken ende dat hy ons ende onse esels soude met ghewelt brenghen onder sijn bedwanc.
 daerom soe hebben sij int portael van den huyse den hoofmeester aenghegaen ende gheseyt wi bidden v heere wilt ons hooren.
 hier voer tijts hebben wi hier gheweest om nootdurft te coopen ende als wij dat ghecocht hadden ende in die herberghe comen waren soe deden wij onse sacken open ende vonden het ghelt int opperste vanden sacken dwelck wij int selue ghewicht weder ghebrocht hebben.
 oeck soe hebben wij ander ghelt mede bracht om te coopen dat ons van noode es.
 wi en weten niet wie dat ghelt weder in onse sacken heeft gheleyt.
 maer hy heeft gheantwoert vrede sij met v lieden en wilt niet vreesen v godt ende ws vaders god heeft v dese scatten in v sacken ghegheuen want het ghelt dat ghy my ghegheuen hebt van weerden dat heb ic.
 ende hy heeft simeon wten kercker by hen ghebrocht.
 ende als hy hen in huys gheleyt hadde so bracht hi water ende sij hebben hen voeten ghewasschen ende hy heeft haren ezels voeder ghegheuen.
 maer sij bereyden haer ghiften teghen dat ioseph ten middaghe thuys comen soude want sij hadden ghehoort dat sij daer broot eten souden.
 hierom es ioseph in sijn huys comen ende sij hebben hem die ghiften gheoffert houdende die in haer handen ende si aenbaden nedergheboocht ter aerden.
 ende als hy hen goedertierlijcken ghegroet hadde so vraechde hi hen segghende es den ouden man v vader noch wel varende daer ghy my af gheseyt hadt.
 leeft hi noch.
 ende sij hebben gheantwoert onse vader v dienaer es noch ghesont hy leeft noch.
 ende nederbuyghende hebben sij hem aenbeden.
 ende ioseph sijn ooghen opheffende heeft ghesien sijnen broeder beniamin wt sijnder moeder lichaem gheboren ende heeft gheseyt es dit v ioncste broeder daer ghy my af gheseyt hadt.
 ende wederom seyde hy god sij v ghenadich mijn sone.
 ende hy haeste hem want die binnenste sijnder herten waren beroert ouer sijnen broeder ende die tranen borsten hem wt ende in sijn slaepcamer gaende heeft hy gheweent.
 ende anderwerf nae dat hy sijn aensicht ghewasschen hadde wtcomende heeft hy hem seluen bedwonghen ende gheseyt legt broot.
 ende als dat voergheleyt was ioseph besonder ende sijnen broeders besonder ende den egiptenaren die daer mede ter maeltijt waren oeck besondere want tes den egiptenaren ongheorlooft metten hebreusschen te eten ende sij houden sulcken maeltijt voer ontamelijc soe sijn si gheseten in sijnder teghenwoerdicheyt die ierste gheboren nae sijn ierste gheboerte ende die ioncste nae sijn ouderdom.
 ende sij verwonderden hem bouen maten seere vanden deelen die sij van hem ontfanghen hadden ende dat meeste deel quam voer beniamin alsoe dat hy vijf deelen meer hadde ende sij hebben ghedroncken ende sijn met hem verhuecht gheworden.
 maer ioseph heeft sijns huys hoofmeester gheboden segghende vult hen sacken met coren alsoe vele als daer in mach gaen ende legt het ghelt van eenen yeghelijcken bouen in haer sacken.
 maer mijnen silueren cop ende den prijs vanden coren welck hy ghegheuen heeft suldi legghen bouen inden sack vanden ioncsten ende tes also ghedaen.
 ende als den dach opgheresen was soe heeftmen hen laten ghaen met haren eselen.
 ende als sij nv wter stadt waren ende een luttelken voerts gereyst soe heeft ioseph gheroepen sijnen hoofmeester ende gheseyt staet op ende veruolcht die mans ende als ghy die achterhaelt hebt soe segghet waerom hebdi goet met quaet gheloont.
 den cop die ghy ghestolen hebt dat es den ghenen daer mijn heere wt drinckt ende daer mede dat hy te propheteren plach ghy hebt een seer quaet stuck ghedaen.
 ende hy heeft ghedaen alst hem beuolen was.
 ende als hy die mans achterhaelt hadde soe heeft hy hen dit al van woerde te woerde geseyt.
 die welck hebben gheantwoert waerom spreeckt onse heere aldus dat sijn dienaers alsulcken quaet werc souden ghedaen hebben.
 het ghelt dat wi vonden bouen in onse sacken dat hebben wi v wederghebrocht wt den lande van chanaan ende hoe soudet moghen warachtich sijn dat wi souden siluer oft gout wt ws heeren huys gestolen hebben.
 aldus by den welcken van uwen dienaren beuonden wordt tghene dat ghy soect laet dien dooden ende wij sullen ons heeren slauen blijuen.
 ende hy heeft tot hen gheseyt laet dit gheschieden nae v woert bij den welcken dat dit vonden wort die sal mijn dienaer wesen maer ghylieden sult onsculdich wesen.
 aldus soe hebben sij haestelijck haer sacken afgheleyt ter eerden ende een yeghelijck den sijnen open ghedaen.
 ende als hy die ondersocht hadde beghinnende vanden outsten totten ioncsten soe heeft hy den cop vonden in beniamins sack.
 ende hebbende haer cleederen gheschoort ende haer ezels weder geladen sijn sij weder in die stadt gecomen ende iudas es dierste met sijnen broeders binnen geghaen by ioseph want hi en was noch van dier plaetsen niet gegaen ende sij sijn alle te samen voer hem plat ter eerden neder gheuallen.
 tot den welcken hy seyde waerom hebdi aldus ghedaen.
 en weet ghi niet datter niemant mijns ghelijc en es in die conste van waersegghen.
 tot wien iudas heeft gheseyt wat sullen wij mijnen heere antwoerden.
 oft wat sullen wi segghen.
 oft wat mogen wi nae recht voertbrenghen tot onser onscult.
 godt heeft die onrechtuerdicheyt van uwen dienaers vonden siet wij sijn alle gader slauen mijns heeren wij ende oec die ghene by den welcken den cop gheuonden es.
 ende ioseph antwoerde dat sij verre van my dat ic alsoe soude doen maer die den cop gestolen heeft die sal mijn slaue wesen maer gaet ghy vrij wech tot uwen vader.
 maer iudas nadercomende heeft cloeckelijc gheseyt ic bid v mijn heere laet doch uwen dienaer een woert in v ooren spreken ende en wilt niet gram wesen op uwen dienaer want ghy sijt doch naest pharao mijn heere.
 ghy vraechde ierstmael uwen dienaers hebdi noch eenen vader oft eenighen broeder.
 ende wij hebben v mijnen heere gheantwoerdt wij hebben eenen vader die oudt es ende een cleyn kint dat welc hem gheboren es in sijn ouderdom wiens broeder van eender moeder gheboren is gestoruen ende dese heeft sijn moeder alleene ende ons vader heeft dat kint seer teederlijcken lief.
 ende ghy seyt tot uwen dienaers brengt dien by my ende ic sal mijn ooghen op hem legghen.
 ende wi gauen mijnen heere te kennen dit kint en mach sijnen vader niet laten want laet hi hem soe sal hy steruen.
 ende ghy hebt tot uwen dienaers gheseyt ten sij dat v ioncste broeder met v come so en suldi niet meer mijn aenschijn sien.
 hierom doen wij opghecomen waren tot uwen dienaer onsen vader soe hebben wij hem gheseyt alle dat mijn heere ghesproken hadde.
 ende ons vader heeft gheseyt gaet wederomme ende coopt ons een weynich terwe.
 ende wij hebben tot hem gheseyt wij en moghen niet gaen ten es dat ons ioncste broeder met ons af treckt soe sullen wi tsamen reysen anders soe en dorren wij voer des mans aensicht niet comen als dese daer niet by en ware.
 ende hy heeft daer op gheantwoert ghi weet wel dat mijn huysvrouwe mi twee sonen ghebaert heeft.
 den eenen es wtghegaen ende ghi hebt geseyt een beeste heeft hem verslonden ende tot noch toe en es hy nerghens ghesien.
 eeest sake dat ghy desen oeck wech leyt ende dat hem iet ouer wech miscoemt soe suldi mijn grijs haer met druck ter hellen waerts leyden.
 hier omme eest dat ic by uwen dienaer onsen vader come ende dat het kint daer by niet es sij aenghesien dat sijn ziele aen die ziele van dit kint hanghet ende hy siende wordt dat het kint met ons niet en es soe sal hy steruen ende v dienaers sullen sijn grijs haer met drucke ter hellen waerts leyden.
 dus laet my v eyghen knecht wesen die dit kint op mijn trouwe ontvanghen hebbe ende daer voer ghesproken segghende eest sake dat ick hem niet weder en brenghe soe sal ic der sonden teghen mijnen vader eewelijck sculdich wesen.
 daerom sal ic v dienaer voer dit kint in mijns heeren dienst blijuen ende laet dat kint met sijnen broeders opwaerts reysen.
 want ick en mach tot mijnen vader niet wedercomen alst kint daer niet by en ware op dat ic daer niet by en stae als een ghetuyghen des iammers welc mijnen vader oueruallen sal.
 niet langher en mocht hem ioseph bedwinghen daer veel luyden by hem stonden waer om heeft hij beuolen dat sij alle gader daer buyten gaen souden ende datter niemant vreemders by wesen en soude als sij malcanderen souden kennen.
 ende hy herft sijn stemme opghehauen ende gheweent welc die egiptenaers ende alle pharaos huysghesin ghehoort hebben ende hy seyde tot sijnen broeders ick ben ioseph leeft mijn vader noch.
 ende sijn broeders en conden hem gheen antwoerde gheuen soe verscrict waren sij wt grooter vreesen.
 tot den welcken hi heeft goedertierlijc gheseyt coemt hier by my.
 ende als sij bi hem comen waren ic ben seyt hy ioseph v broeder den welcken ghi in egipten vercocht hebt.
 en wilt niet verscrict wesen noch en laet v niet swaer duncken dat ghy my vercocht hebt in dese landen want godt heeft my om v salicheyt voer v hier ghesonden in egipten.
 het es nv twee iaren voerleden dat den dieren tijt begonst es opt lant ende daer volghen noch vijf iaren in die welcke men niet en sal connen ackeren noch mayen.
 ende godt heeft my hier voer v ghesonden om dat ghy soudt op aertrijck behouden worden ende dat ghy soudt moghen v nootdurft hebben om te leuen.
 ic en ben herwaerts niet ghesonden doer uwen raet maer doer godts wille die my ghemaect heeft als die een vader van pharao ende een heere van alle sijnen huysghesin ende een prince ouer alle dat lant van egipten.
 daer om soe haest v ende reyst opwaerts na mijnen vader ende segghet hem dit ontbiet v sone ioseph godt heeft my ghemaect een heere ouer alle dat lant van egipten coemt nederwaerts by my en verbeyt niet ende ghy sult woonen int lant van gessen ende by my wesen ghy ende v kinderen ende uwer kinder kinderen v schapen ende v groot vee ende alle dat ghy besidt.
 ende daer sal ick v voeden want daer comen noch vijf iaren vanden dieren tijt op dat ghy oeck niet en verghaet ende v huysghesin ende alle dat ghy besidt.
 siet v ooghen ende die ooghen van mijnen broeder beniamin sien dat mijnen mont tot v lieden spreect.
 bootscapt mijnen vader alle mijn glorie ende alle dat ghi in egipten ghesien hebt.
 haest v ende brengt hem by my.
 ende doen hy beniamin sijnen broeder omhelsende geuallen was op sijnen hals soe heeft hy gheweent ende desghelijcs heeft beniamin oec gheweent op sijnen hals.
 ende ioseph heeft alle sijn broeders ghecust ende op eenen yeghelijcken gheweent ende daer nae sijn sij verstout om met hem te spreken.
 ende het es ghehoort ende met een feestelijcke sprake vermaert in des conincs hof.
 iosephs broeders sijn comen ende pharao heeft blijde gheweest ende alle sijn huysghesin.
 ende hy heeft tot ioseph gheseyt dat hy sijnen broeders soude ghebieden segghende ladet v beesten en reyst nae dlant van chanaan ende haelt van daer uwen vader ende v gheslachte ende coemt tot my ende ick sal v gheuen alle dat goet van egipten alsoe dat ghi sult moghen eten het merch vanden lande.
 ghebiedt hen oeck dat sij waghenen nemen wten lande van egipten om hen cleyn kinderen ende huysvrouwen ouer te voeren ende segghet hen neemt uwen vader ende coemt haestelijck herwaerts noch en laet niet achter van uwen huysraet want alle die rijckdommen van egipten sullen v toebehooren.
 ende die kinderen van israhel hebben ghedaen alsoe hem beuolen was den welcken heeft ioseph waghenen ghegeuen nae pharaos ghebodt ende prouande onder weghen.
 ende hy dede voer een yeghelijcken halen twee eerlijcke cleederen maer beniamin gaf hy drijhondert silueren penninghen met vijf vanden alderbeste cleederen ende soe vele gelts ende cleederen sant hy sijnen vader oeck sendende daer toe noch thien ezelen die welck ouervueren souden alderhande goet van egipten ende oec soe veel ezelinnen draghende tarwe ende brooden onderweghen.
 hierom heeft hy sijn broeders laten gaen ende hen gheseyt doen sij wech trocken en wilt onderweghen niet vergramt worden.
 ende sij wt egipten opwaerts reysende sijn comen int lant van chanaan tot haren vader iacob.
 ende hebben hem ghebootschapt segghende ioseph v sone leeft ende hy heeft heerscappie ouer alle dat lant van egipten.
 als iacob dit hoorde soe was hem als oft hy wt eenen swaren droom ontspronghen hadde nochtans en gheloofde hy hemlieden niet maer sij vertelden hem daertseghen alle dat veruolch van deser saken.
 ende als hy ghesien hadde die waghenen ende alle dat ioseph ghesonden hadde soe es sijnen gheest wederom leuende gheworden ende hi seyde tes my ghenoech eest dat ioseph mijn sone noch leuet ick sal gaen ende hem sien eer ick sterue.
 ende israhel reysende met allen dat hy hadde es ghecomen by den put des eedts ende als hy daer offeranden gheslaghen ende gheoffert hadde sijns vaders isaacs godt soe heeft hy hem ghehoort doer een visioen des nachts roepende ende segghende tot hem iacob iacob.
 ende hi heeft hem gheantwoert siet ic ben hier.
 ende godt heeft tot hem gheseyt ic ben die alderstercste godt ws vaders en wilt niet vreesen gaet nederwaerts in egipten want ic sal v daer maken tot een groot volc ic sal met v af trecken derwaerts ende ic sal v van daer wederom leyden als ghy weder sult keeren.
 ende ioseph sal sijn handen oeck op v ooghen legghen.
 ende iacob es opghestaen vanden put des eedts ende sijn kinderen hebben hem wech gheuoert met haren cleynen kinderen ende huysvrouwen op die waghenen die pharao ghesonden hadde om den ouden man te vueren met alle sijn goet dat hy beseten hadde int lant van chanaan.
 ende hy es in egipteu comen met alle sijnen sade sijn sonen ende sijnder sonen kinderen sijn dochteren ende alle sijn gheslachte tsamen.
 ende dit sijn die namen der kinderen van israhel die in egypten ghereyst sijn hy met alle sijn kinderen dierste gheborene ruben.
 die kinderen van ruben waren henoch ende phallu ende hesron ende charmi.
 die kinderen van simeon iamuel ende iamin ende ahod ende iachin ende sohar ende saul die sone vander chananeusscher vrouwen.
 die kinderen van leui gerson ende chaath ende merari.
 die kinderen van iudas her ende onan ende sela ende phares ende zara maer her ende onan sijn ghestoruen int lant van chanaan.
 ende phares sijn kinderen gheboren hesron ende hamul.
 die kinderen uan issachar thola ende phua ende iob ende simeon.
 die kinderen van zabulon sared ende elon ende iahelel.
 dit waren die kinderen van lia die welck sij gebaert hadde te mesopotamien int lant van syrien met dina haer dochter.
 alle die zielen van haren sonen ende dochteren waren drijendertich.
 die kinderen van gad sephon ende aggi ende esebon ende suni ende heri ende arodi ende areli.
 die kinderen van aser iamna ende iesua ende iessui ende beria ende sara haerlieder suster.
 die kinderen van beria heber ende melchiel dit waren die kinderen van zelpha die welcke laban lia sijnder dochter gaf ende dese sesthien zielen heeft iacob ghewonnen.
 die kinderen van rachel iacobs huysvrouwe ioseph ende beniamin.
 ende ioseph sijn kinderen gheboren int lant van egipten die welcke hem ghebaert heeft aseneth die dochter van putiphar des priesters van heliopolis manasses ende ephraim die kinderen van beniamin bela ende bechor ende asbel ende gera ende naaman ende echi ende ros ende mophim ende ophim ende ared.
 dit waren die kinderen van rachel welck iacob ghewonnen heeft alle te samen veerthien zielen.
 die kinderen van dan husun.
 die kinderen van nephtali iahel ende gumi ende ieser ende sallem dit waren die kinderen van bale die welcke laban sijnder dochter rachel gaf ende dese heeft iacob ghewonnen al te samen seuen zielen ende alle die zielen die met iacob in egypten ghegaen sijn ende dye wt sijnder dgyen ghecomen sijn wtgenomen sijnder kinderen huysvrouwen waren tsamen sesentsestich zielen.
 maer iosephs sonen dye hem in dlant van egypten gheboren sijn waren twee zielen.
 alle die zielen van iacobs huys die in egypten ghegaen sijn waren tseuentich.
 maer hy heeft iudam voor hem ghesonden tot ioseph dat hi hem segghen soude dat hi hem te ghemoete comen soude int landt van gessen ende als hy daer comen was soe heeft ioseph sinen wagen doen in spannen ende hy es opwaerts ghetrocken sijnen vader te gemoete ter seluer plaetsen ende als hy hem sach soe viel hi op sinen hals ende int omhelsen weende hy ende die vader seyde tot ioseph.
 nv sal ick blijdelijck steruen om dat ick v aensicht ghesien hebbe ende dat ick v leuende nae my laten sal.
 maer hy heeft gheseyt tot sinen broeders ende tot alle sijns vaders huysgesin.
 ic sal optrecken ende gheuen pharao dit te kennen ende ick sal hem segghen mijn broeders ende alle mijns vaders huysghesin die in dlant van chanaan waren zijn tot my comen ende het zijn mans die scapen voeden ende si gheneren hen met vee te voeden haer cleyn vee ende haer groot vee ende alle dat si hebben mochten hebben si met hem bracht ende als hy v roepen sal ende seggen wat es v hanteringhe.
 soe suldy antwoorden wij v dienaers sijn mannen die schapen voeden van onser ioncheyt aen tot desen dach toe beyde wi ende onse vaders mede.
 dit suldi segghen op dat ghy moecht v wooninghe crijghen int lant van gessen want die egiptenaren versmaden alle schaepherders.
 hierom es ioseph inghegaen ende heeft pharao ghebootschapt segghende mijn vader ende mijn broeders haer scapen ende haer groot vee met alle dat sij besitten sijn ghecomen wt den lande van chanaan ende siet sij sijn versaemt in dlant van gessen.
 ende hy heeft vijf mans van die wterste sijnder broeders voer den coninck ghestelt die welcke hy gheuraecht heeft wat es v werck.
 sij hebben gheantwoert wij uwe dienaers sijn schaepherders wij ende onse vaders wij sijn in v lant comen om aldaer ghelijc vreemdelinghen te woonen want daer en es gheen weydde voer uwer dienaers vee in alle dat lant van chanaan om dat den dieren tijt daer so groot gheworden is ende wi bidden v dat ghy ghebieden wilt dat wij v dienaers moghen woonen int lant van gessen.
 aldus heeft die coninck tot ioseph gheseyt v vader ende v broeders sijn tot v comen dat lant van egipten es voer v doetse woonen in die beste stede ende gheeft hemlieden het lant van gessen.
 ende eest dat ghy weet datter verstandighe mans onder hemlieden sijn maect die meesters van mijnen vee.
 daernae heeft ioseph sijnen vader binnen brocht by den coninck ende hi heeft hem voer den coninc ghestelt ende hi benedijde hem ende hem worde gheuraecht van pharao hoe veel sijn die daghen ws leuens.
 ende hy antwoerde die daghen van mijns leuens pelgrimagie sijn hondert ende dertich iaren cleyn ende quaet ende sij en sijn noch niet comen tot mijnder vaders daghen in die welcke sij pelgrimagie ghedaen hebben.
 ende als hy den coninck ghebenedijt hadde soe es hy wt gheghaen.
 ende ioseph heeft sijnen vader ende broeders ghegeuen tot een besittinghe in egipten lant die beste stede des lants ramesses ghelijc pharao beuolen hadde.
 ende hy voedde hen ende alle sijns vaders huysghesin gheuende eenen yeghelijcken sijnen nootdurft.
 want in alle die werelt was broots ghebreck ende den dieren tijt hadde dlant verdruct maer aldermeest dlant van egipten ende van chanaan wt welcken lande hy vergadert heeft alle tghelt van dat vercoopen des corens ende heuet al ghedraghen in des conincks scatcamer.
 ende doen den coopers ghelt ghebrack soe sijn alle die van egipten comen tot ioseph seggende gheeft ons broot waer om moeten wij steruen voer v by ghebreke vanden ghelde.
 totten welcken hy heeft gheantwoert brengt v vee hier ende ic sal v lieden daer voer teten gheuen eest sake dat ghi gheen ghelt en hebt.
 ende als sij die ghebrocht hadden soe heeft hy hemlieden spijse ghegheuen voer peerden ende scapen ende ossen ende eselen ende hi heeftse dat iaer onderhouden voer die manghelinghe van haren beesten.
 ende sij sijn weder comen ten tweeden iare ende hebben hem gheseyt wij laten onsen heere weten dat ons nae het ghebrec van ghelde nv oec vee ghebreect ende ten es v niet onbekent dat wi anders niet meer en hebben dan onse lichamen ende landen.
 waer om sullen wi dan steruen daer ghy dat siet.
 ende wij ende ons lant sullen v toebehooren coopt ons ten dienste vanden coninck ende gheeft ons saetcoren op dat by ghebreke van ackerluyden het lant niet heel woest en worde.
 hierom heeft ioseph allen dlant van egypten ghecocht want een yeghelijc vercocht sijn erue om den grooten hongher.
 ende hi heeft dat lant pharaos eyghendom ghemaect ende alle des lants volck vanden wtersten palen van egipten tot sijnen lesten eynden toe sonder der priesters lant dat hen vanden coninck ghegeuen was den welcken oec wt die ghemeyn schueren ghesette spijse ghegeuen worde ende daer om en sijn sij niet bedwonghen gheweest haer eruen te vercoopen.
 daer om heeft ioseph gheseyt tot dat volck siet als ghy nv aenmerckt pharao besidt v luyden ende v lant neemt saetcoren ende besaeyt die velden op dat ghy vruchten moecht hebben.
 het vijfste deel suldi den coninck gheuen die ander vier deelen laet ic v lieden tot saetcoren ende om teten voer v huysghesin ende v kinderen.
 die welcke hebben gheantwoert onse salicheyt es in v handen alleen bidden wi dat ons heere op ons wil sien ende wij sullen den coninck blijdelijc dienen.
 van dien tijt voerts tot desen dach toe soe wort den coninghen in alle dat lant van egypten het vijfste deel betaelt ende dat es gheworden als een wet sonder dat lant der priesteren welck vrij was van deser insettinghen.
 aldus heeft israhel ghewoont in egypten dat es int lant van gessen ende hy heeft dat beseten ende hy es bouen maten seer vermeerdert ende vermenichfuldicht.
 ende hy heeft in dat lant gheleeft seuenthien iaren ende alle die dagen sijns leuens sijn gheworden hondert ende seuenenveertich iaren.
 ende als hy sach dat hem sijnen sterfdach naecte soe heeft hi sijnen sone ioseph gheroepen ende hem gheseyt eest dat ick gratie voer v vonden hebbe so legt v hant onder mijn dgye ende ghy sult my barmherticheyt ende waerheyt doen dat ghy my niet en begraeft in egipten maer laet my slapen by mijn vaders ende voert my wt dit landt ende begraeft my in die begrauenisse van mijnen ouders.
 ende ioseph heeft hem gheantwoerdt ick sal doen dat ghy my gheboden hebt.
 hier om seyde hy sweert my dat.
 ende als hy swoer soe aenbadt israhel den heere keerende hem tot het hoofteynde vanden bedde.
 als dese dinghen aldus gheschiet waren so worde ioseph ghebootscapt dat sijn vader cranck was die welcke heeft met hem ghenomen beyde sijn sonen manasses ende ephraim ende heeft bestaen te reysen.
 ende het es den ouden man gheseyt siet v sone ioseph coemt tot v.
 ende hi worde versterct ende ghinck opt bedde sitten.
 ende als ioseph binnen by hem comen was soe heeft hy gheseyt god almachtich heeft my gheopenbaert te luza welck es in dlant van chanaan ende hy heeft mi ghebenedijt ende gheseyt ick sal v vermeerderen ende vermenichfuldighen ende ic sal v maken tot groote menichte van volcke ende ic sal v dit lant gheuen ende uwen sade nae v tot een eewighe besittinghe daer om v twee sonen die v geboren sijn int lant van egipten eer ic hier tot v quam sullen mijne wesen ephraim ende manasses die sullen mijne gherekent worden ghelijck ruben ende symeon maer die andere die ghi crijgen sult nae dese die sullen uwe sijn ende si sullen met haerder broederen namen ghenaemt worden in haer besittinghen want doen ick quam van mesopotamien soe es my rachel af ghestoruen in dlant van chanaan op den seluen wech ende het was in die lenten tijt ende ick quam doen in ephrata ende ick begroefse omtrent den wech van ephrata die anders ghenoemt wort bethleem.
 ende als hy iosephs sonen sach soe seyde hy tot hem wie sijn dese.
 ende hi heeft geantwoort dit sijn mijn sonen die mi godt ghegeuen heeft te deser plaetsen brenctse seyt hy tot my dat icse mach ghebenedijden.
 want israhels ooghen waren verduystert van grooten ouderdom ende hy en conste nyet claerlijck ghesien ende als die kinderen bi hem brocht waren soe heeft hy die ghecust ende omhelst ende gheseyt tot sijnen sone.
 ick en ben nyet bedroghen gheweest van v te aenschouwen ende daer toe heeft my godt oeck v saet ghetoont.
 ende als ioseph die kinderen van sijns vaders schoot ghenomen hadde soe heeft hy aenbeden neder ter aerden ende hy stelde ephraim aen sijn rechte hant dat es aen israhels slincker hant maer manassen stelde hy aen sijn slincke hant te weten aen sijns vaders rechte hant ende alsoe bracht hy die beyde aen hem dye welcke heeft wtghereyct sijn rechtehant ende dye gheleydt op ephraims hooft des ioncsten broeders ende sijn slincke hant op manasses hooft dye dierste geboren was veranderende sijn handen.
 ende iacob heeft iosephs kinderen ghebenedijt ende gheseyt.
 god voor wiens aenschijn mijn vaderen abraham ende isaac ghewandelt hebben godt die mi voedt van mijnder ioncheyt af tot desen dach toe die enghel dye my verlost heeft van allen quade wil dese kinderen ghebenedijden ende laet mijnen naem aengeroepen worden ouer hen ende oeck dye namen mijnder vaderen abraham ende isaac ende laetse wassen tot groote menichte op die eerde.
 maer ioseph siende dat sijn vader sijn rechte hant gheleyt hadde op ephraims hooft heeft dat swaerlijck ghenomen ende hi heeft sijns vaders hant ghenomen willende dye opheffen van ephraims hooft ende die verlegghen op manasses hooft ende hy heeft tot sinen vader geseyt.
 ten behoort alsoe niet vader want dit es dierste gheboren sone legget v rechte hant op sijn hooft maer hy en wilde nyet doen segghende.
 ick weet wel mijne sone ick weet wel dese sal oeck voorwaer tot vele volcs wesen ende vermenichfuldicht worden maer sijn broeder die iongher es sal meerder worden dan hy ende sijn saet sal wassen tot veel natien.
 ende hy heeft die kinderen op dien tijt ghebenedijt segghende.
 door v sal israhel gebenedijt worden ende men sal segghen godt wil v doen also hy ephraim ende manasses ghedaen heeft ende hy heeft ephraim voor manasses ghestelt.
 ende hy heeft tot ioseph sinen sone gheseyt.
 siet ick sterue ende godt sal met v wesen ende v weder leyden tot uwer vaderen lant.
 ic gheue v een deel buyten uwen broeders dat ick met mijnen swaerde ende boghe wt der amorrhiters handen verworuen hebbe.
 ende iacob heeft sijn kinderen gheroepen ende gheseyt tot hen.
 vergadert v dat ick v te kennen gheue dat v toecomende es in dye laetste dagen vergadert v ende hoort iacobs kinderen hoort israhel uwen vader.
 ruben mijn eerste geboren sone ghi sijt mijn stercheyt ende tbeghinsel van minen lijden.
 deerste in die gauen die meeste van beuele ghi sijt wtgestort ghelijck water en wast niet want ghi hebt gheclommen op ws vaders bedde ende sijn rustplaetse besmedt.
 symeon ende leui ghebroeders strijdende vaten der boosheyt in haren raet en moet mijn ziele niet comen ende in haer vergaderinghen en sij mijn glorie niet want in haer rasende gramschap hebben sij den man ghedoot ende met haren wille hebben sij den muer ondergrauen vermalendijt si haer rasende gramschap want die hartneckich es ende haer verbolghentheyt want die hart es ick salse verdeylen in iacob ende verstroyen in israhel.
 iuda v broeders sullen v louen v handen sullen in die necken uwer vianden wesen ws vaders sonen sullen v aenbidden iudas ghy sijt een welpen van eenen leeuwe mijn sone ghy sijt opghegaen totten roof ende rustende sidy neder gheleghen als eenen leew ende ghelijck een leeuwinne wie sal hem ontwecken.
 den conincklijcke scepter en sal van iuda niet af genomen worden noch vorst van sijnder dgyen tot dat hy come die ghesonden sal worden ende hi sal het verbeyden der heydenen sijn bindende sijn vuelen aen den wijngaert ende aenden wijnstock o mijn sone sijn ezelinnen hy sal sijn eerlijc cleedt inden wijn wasschen ende sinen mantel in dat bloet vanden wijndruyuen sijn ooghen sijn schoonder dan wijn ende sijn tanden witter dan melck.
 zabulon sal op den oeuer vander zee woonen ende in die hauene der schepen ghenakende tot sydon.
 issachar eenen stercken esel liggende tusschen dye palen hy heeft die ruste ghesien dat si goet was ende die aerde dat si die beste was ende hy heeft sijn scouder daer onder ghestelt om te draghen ende es gheworden dienende onder tribuyt.
 dan sal sijnen volck recht doen ghelijck oeck een ander gheslachte in israhel.
 laet dan worden een slange in den wech ende een cerastes in die pade bitende des peerts clauwen dat dye berijder van dyen achterwaerts valle.
 heere ick sal uwen salichgheuer verwachten.
 gad sal ghegort voer hem vechten ende hy sal van achter ghegort worden.
 aser sijn broot es vet ende hy sal den coninghen wellusticheden gheuen.
 nephtali es eenen wtghelaten hert ende gheuende wtspraken der schoonheyt.
 een aenwassende sone es ioseph een aenwassende sone ende schoon van aensien die dochteren hebben gheloopen op dye mueren maer si hebben hem vergramt ende ghekeuen ende hebben hem benijdt die ghene dye schichten hebben sijnen boghe es inden stercken gheseten ende die banden van sijnen armen ende handen sijn ontbonden door dye hant des machtighen van iacob daer wt es dye herder comen den steen van israhel ws vaders godt sal v hulper wesen ende die almachtighe sal v ghebenediden met dye benedictien des hemels van bouen met dye benedictien des afgronts nederwaerts ligghende met dye benedictien der borsten ende des buycks dye ghebenedijdinghen ws vaders sijn versterct doer sijnder vaderen benedidinghen tot dat comen soude die begheerte der eewigher hoeuelen laetse worden int hooft van ioseph ende opden top des hoofts van den nazareus onder sijn broederen.
 beniamin een grijpende wolf des morghens vroech sal hy den roof eten ende des auonts sal hy dye roouen wtdeylen.
 alle dese sijn in die twaelf gheslachten van israhel dese woorden heeft hen vader tot hen ghesproken ende hy heeft elck ghebenedijt met haer eyghen benedictie ende hen beuolen segghende.
 ick worde versaemt met mijnen volcke begraeft my met mijnen vaderen in die dobbel speluncke die daer es opden acker ephron des hethiters teghen ouer mambre int lant van chanaan welcke speluncke metten acker abraham ghecocht heeft van ephron den hethiter tot een erf begrauenisse daer hebben sij hem begrauen ende saram sijn huysvrouwe daer es isaac begrauen met rebecca sijn huysvrouwe ende daer leydt lia oock begrauen.
 ende als voleyndt waren die gheboden waermede hy sijn kinderen leerde soe heeft hy sijn voeten verghadert opt beddeken ende es gestoruen ende versaemt met sijnen volcke.
 als ioseph dat sach soe viel hy op sijns vaders aensicht weenende ende cussende hem ende hy heeft sijnen dienaers den medecinen beuolen dat sij sijnen vader met costelijcke specien saluen souden ende als sij dit deden nae dat ghebodt soe sijnder veertich daghen ouerghegaen want dit was dye maniere der ghesalfder dooder lichamen ende dye van egypten beweenden hem tseuentich daghen.
 ende als dye daghen der beschreydinghen ouer waren soe seyde ioseph tot dat huysghesin van pharao eest dat ick gratie voor v ooghen vonden hebbe soe segghet in dye ooren van pharao om dat mijn vader my besworen heeft segghende siet ick sterue ghy sult my begrauen in mijn graf het welck ick voor my ghegrauen hebbe int lant van chanaan daerom laet my optrecken ende mijnen vader begrauen ende dan sal ick weder comen ende pharao heeft tot hem gheseyt.
 trect opwaerts ende begraeft uwen vader alsoe ghy besworen sijt.
 ende als hy opwaerts reysde soe sijn alle die ouders van pharaos huysghesin met hem ghegaen ende alle die outste des lants van egipten ende iosephs huysghesin met sijnen broeders sonder haer cleyn kinderen ende cleyn vee ende groot vee die welcke sij int lant van gessen ghelaten hebben.
 ende hy hadde oock in sijn gheselscap waghenen ende volck te peerde alsoe dat eenen grooten hoop volcks gheworden es ende sij sijn ghecomen op den dorschvloer van atad welck gheleghen es ouer dye iordane ende daer hebben sij seuen daghen lanck dye wtvaert ghehouden met een seer groot ende machtich gheschrey dwelck als die inghesetenen des landts van chanaan ghesien hadden soe seyden sij.
 dits een seer groote beschrydinge voer die egyptenaren ende daer om es die plaetse ghenoemt dye beschreydinghe van egypten.
 hierom hebben iacobs kinderen ghedaen ghelijck hy hen beuolen hadde ende sij hebben hem ghedraghen int lant van chanaan ende begrauen in dye dobbel speluncke welck abraham metten acker ghecocht hadde tot een erfbegrauenisse van ephron den hethiter teghen ouer mambre.
 ende ioseph es wederom in egypten ghegaen met sijnen broeders ende met alle den gheselscappe doen hy sijnen vader begrauen hadde ende doen hen vader doot was soe hebben iosephs broeders ghevreest ende tot malcanderen gheseyt op dat hy by auontueren niet ghedachtich en sij des onrechte dat hy gheleden heeft ende ons loone van alle tquaet dat wij hem ghedaen hebben dus hebben sij hem te kennen ghegheuen segghende.
 v vader heeft ons beuolen eer hy storf dat wij v dit met sijnen woorden segghen souden.
 ick bidde v dat ghy vergheten wilt het groot misdaet uwer broederen ende dye groote sonde ende archeyt dye sij v ghedaen hebben ende wij bidden v oeck dat ghy gods knecht uwen vader dit onrecht vergheuen wilt.
 als ioseph dese woorde hoorde soe weende hy ende sijn broeders quamen tot by hem ende aenbiddende ghebuycht ter aerden hebben sij gheseyt wi sijn v dienaers.
 totten welcken hy antwoorde.
 en wilt niet vreesen moghen wi gods wille wederstaen.
 ghy hebt ghedacht my quaet te doen maer godt heeft dat int goede verkeert om dat hy my verheffen soude alsoe ghy siet te deser tijt ende om dat hy veel volcks behouden soude en wilt niet vreesen ick sal v voeden ende uwe cleyne kinderen ende hy heeftse ghetroost ende soetelijck ende sachtelijck aenghesproken.
 ende ioseph heeft in egypten ghewoont met alle sijns vaders huysghesin ende gheleeft hondert ende thien iaren ende hy heeft ephraims kinderen ghesien tot dye derde afcoemste ende dye kinderen van machyr sone van manasses zijn gheboren op ioseph schoot.
 ende als dese dinghen voerleden waren soe heeft ioseph gheseyt tot sijnen broeders.
 nae mijn doot sal v godt besoecken ende v doen optrecken wt dit lant nae dat landt welck hy abraham isaac ende iacob belooft heeft ende doen hi hen besworen hadde ende gheseyt.
 god sal v lieden besoecken ende draecht mijn ghebeente met v wech van hier soe es hi ghestoruen nae dat hi hondert ende thien iaren gheleeft hadde ende met costelijcke specien ghesalft es hi gheleyt in een kiste int lant van egypten.
 