den boeck der generatien iesu christi des soons dauid des soons abraham. abraham heeft ghegenereert isaac ende isaac heeft ghegenereert iacob ende iacob heeft ghegenereert iudam ende sijn broeders ende iudas heeft ghegenereert phares ende zaram van thamar phares heeft ghegenereert esron ende esron heeft ghegenereert aram ende aram heeft ghegenereert aminadabende aminadab heeft ghegenereert naasson ende naasson heeft ghegenereert salmon ende salmon heeft ghegenereert booz van rahab ende booz heeft ghegenereert obed wt ruth ende obed heeft ghegenereert iesse ende iesse heeft ghegenereert dauid den coninck ende dauid die coninck heeft ghegenereert salomon wt haer die vrias huysvrouwe was gheweest ende salomon heeft ghegenereert roboam ende roboam heeft gegenereert abiam ende abia heeft ghegenereert asa ende asaheeft ghegenereert iosaphat ende iosaphat heeft ghegenereert ioram ende ioram heeft ghegenereert oziam ende ozias heeft ghegenereert ioatham ende ioatham heeft ghegenereert achaz ende achaz heeft ghegenereert ezeciam ende ezecias heeft ghegenereert manassen ende manasses heeft ghegenereert amon ende amon heeft ghegenereert iosiam ende iosias heeft ghegenereert iechoniam ende sijn broeders in die babilonische gheuanghenisse ende nae die babilonische gheuangenisse so heeft iechonias ghegenereert salathiel ende salathiel heeft ghegenereert zorobabel ende zorobabel heeft ghegenereert abiud ende abiud heeft ghegenereert eliacim ende eliacim heeft ghegenereert azor ende azor heeft ghegenereert sadoc ende sadoc heeft ghegenereert achimende achim heeft ghegenereert eliud ende eliud heeft ghegenereert eleazar ende eleazar heeft ghegenereert mathan ende mathan heeft ghegenereert iacob ende iacob heeft ghegenereert ioseph den man van maria vander welcker is gheboren iesus die ghenoemt wort christus.
 ende aldus sijn alle die generatien van abraham tot dauid veerthien generatien ende van dauid tot die babilonische gheuanghenisse veerthien generatien ende van die babilonische gheuanghenisse tot christum veerthien generatien ende christus gheboorte was aldus.
 als sijn moeder maria ten houwelijcke ghegheuen was ioseph eer sij versaemden soo is sij gheuonden beurucht vanden heylighen gheest maer ioseph haer man want hy rechtuerdich was ende haer niet en wilde openbaerlijck bescamen soo heeft hy haer heymelijck willen verlaten ende als hy dese dinghen dachte siet soo heefter een enghel des heeren hem gheopenbaert inden slaep segghende.
 ioseph dauids sone en wilt niet vreesen te nemen mariam v huysvrouwe want dat in haer gheboren is dat is vanden heylighen gheest ende sij sal eenen sone baren ende ghy sult sijnen naem noemen iesus want hy sal sijn volck salich maken van haren sonden.
 ende dit is altemale ghedaen om dat volbracht soude worden datter gheseyt is vanden heere door den propheet segghende.
 siet een maghet sal beurucht sijn ende baren eenen sone ende sij sullen sijnen naem noemen emmanuel dwelc is te segghen god met ons ende ioseph vanden slaep opstaende heeft ghedaen als hem die enghel des heeren gheboden hadde ende hy heeft sijn huysvrouwe ghenomen ende hy en bekende haer niet tot dat sij ghebaert heeft haren iersten gheboren sone ende sij heeft sijnen naem ghenoemt iesus.
 als dan iesus gheboren was in bethlehem iude in die daghen van herodes den coninck siet doen sijn die wijse wt den oosten lande ghecomen te ierusalem segghende.
 waer is hi die gheboren is der ioden coninck.
 want wij hebben sijn sterre ghesien inden oosten ende wi sijn ghecomen om hem te aenbidden dit hoorende die coninck herodes is ontstelt gheweest ende gheheel ierusalem met hem ende vergaderende alle die princen der priesteren ende die scriben des volcks heeft van hen ondersocht waer christus soude gheboren worden ende sij hebben hem gheseyt.
 in bethlehem iude want alsoo isser ghescreuen door den propheet.
 ende ghy bethlehem lant van iuda in gheender manieren en sijt ghy die minste onder die princen van iuda want wt v sal gaen een vorst die regeren sal mijn volck israel doen heeft herodes die wijse stillijck tot hem gheroepen ende van hen naerstelijc vernomen den tijt vander sterren die hen gheopenbaert hadde ende sendende hen in bethlehem heeft hi gheseyt.
 gaet henen ende vraecht naerstelijc vanden kinde ende als ghijt vonden hebt soo bootscapt my dat wederom op dat ick ooc comende dat aenbidde die welcke als sij den coninc ghehoort hadden sijn wech ghegaen ende siet die sterre die sij ghesien hadden int ooste ghinck voor hen tot dat sij comende stont bouen daer tkint was ende sij die sterre siende sijn verblijt gheweest met een seer groote blijscappe ende ghaende int huys hebben sij tkint gheuonden met maria sijn moeder ende nederuallende hebben si dat aenbeden ende als sij hen scatten open ghedaen hadden so hebben sij hem gauen gheoffert gout wierooc ende myrrhe ende antwoorde ontfanghen hebbende inden slaep dat si niet wederkeeren en souden tot herodem soo sijn si door eenen anderen wech wederghekeert in hen lantscap.
 ende als die wech ghereyst waren siet so heeft die enghel des heeren gheopenbaert ioseph inden slaep segghende.
 staet op ende nemet tkint ende sijn moeder ende vliedt in egipten ende weest daer tot dat ict v segghen salwant het sal sijn dat herodes tkint soecken sal om dat te dooden die welcke opstaende heeft dat kint ende sijn moeder ghenomen des nachts ende hy is wten weghe ghegaen in egipten ende hy was daer tot die doot van herodes om dat volbracht soude worden tghene datter gheseyt is vanden heere door den propheet segghende.
 wt egipten heb ick mijnen sone gheroepen herodes siende doen dat hy bedroghen was vanden wijsen is seer gram gheweest ende sendende heeft hy ghedoot alle die kinderen die in bethlehem waren ende in alle sijn palen van die ouderdom van twee iaren ende daer beneden nae den tijt den welcken hy onderuraecht hadde vanden wijsen doen is veruult gheworden datter gheseyt is door ieremias den propheet segghende een stemme is in rama ghehoort een groot gheween ende ghehuyl rachel beweenende haer kinderen ende sij en heeft niet willen vertroost sijn om dat die niet en sijn.
 ende als herodes doot was siet soo is die enghel des heeren gheopenbaert ioseph inden slaep in egipten segghende.
 staet op ende neemt dat kint ende sijn moeder ende gaet henen int lant van israel want sij sijn ghestoruen die des kints ziele sochten die welcke opstaende heuet tkint ghenomen ende sijn moeder ende hy is ghecomen int lant van israel maer hoorende dat archelaus in iudeen regneerde voor herodes sijnen vader soo heeft hy ghevreest daer te ghaen ende vermaent sijnde inden slaep is hi gheweken in die landen van galileen ende comende heeft hy ghewoont in een stadt die ghenoemt is nazareth om dat volbrocht soude worden datter gheseyt is door die propheten.
 hy sal nazareus ghenaemt worden.
 ende in dien daghen is ghecomen iohannes die dooper prekende in die woestijne van iudeen ende segghende.
 doet penitencie want het rijck der hemelen sal naken want dit is die ghene die gheseyt is door isaiam den propheet segghende.
 die stemme des gheens die roepende in die woestijne.
 bereyt den wech des heeren maect recht sijn paden ende dese iohannes hadde een cleedt van kemels hayr ende eenen leren gordel aen sijn lendenen ende sijn spijse was sprinckhanen ende wilt honich doen ghinghen wt tot hem die van ierusalem ende tgheheel landt van iudeen ende alle dlantscap omtrent die iordane ende sij worden van hem ghedoopt in die iordane belijdende hen sonden.
 ende siende veel vanden phariseen ende saduceen comende tot sijn doopsel heeft hy hen gheseyt.
 ghy ghebroetsele der aderen wie heeft v bewesen te vlieden van die toecomende gramscap.
 daerom doet weerdighe vrucht der penitencien ende en wilt niet segghen in v seluenwij hebben eenen vader abraham want ick segghe v lieden dat godt machtich is van desen steenen te verwecken abrahams kinderen want het bijl is nv aen die wortel der boomen ghestelt daerom alle boom die gheen goede vrucht voorts en brengt sal wtghehouwen worden ende int vier gheworpen ick doope v voorwaer int water tot penitencien maer die nae my comen sal die is stercker dan ick wiens schoenen ick niet weerdich en ben te draghen dese sal v doopen in den heylighen gheest ende den viere wiens wan in sijn hant is ende hy sal sijnen dorschuloer heelsuyueren ende sijn terwe verghaderen in tschuere maer dat caf sal hy verbranden met eenen onblusschelijcken viere.
 doen quam iesus van galileen aen die iordane tot iohannem om dat hy van hem soude ghedoopt worden maer iohannes verboot hem segghende.
 ic moet van v ghedoopt worden ende coemt ghi tot my.
 ende iesus antwoordende heeft tot hem gheseyt.
 latet nv ghescieden want alsoo betamet ons te volbringhen alle rechtuerdicheyt doen heeft hijt hem toeghelaten ende iesus ghedoopt sijnde is ter stont opgheclommen wt dat water ende siet die hemelen sijn hem gheopent ende hy heeft ghesien den gheest godts nederdalende als een duyue ende op hem comende ende siet een stemme wten hemel segghende.
 dit is mijnen beminden sone inden welcke ic my wel behaecht hebbe.
 doen werde iesus gheleydt in die woestijne vanden gheest om dat hy ghetempteert soude worden van den duyuel ende als hi gheuast hadde veertich daghen ende veertich nachten daer nae heeft hy hongher ghehadt ende siet die tempteerder aencomende heeft tot hem gheseyt.
 eest dat ghy godts sone sijt soo segt dat dese steenen brooden worden die welcke antwoordende heeft gheseyt.
 daer is ghescreuen die mensch en leeft alleene van den brooden niet maer van allen woorde datter voort coemt wten monde godts doen heeft hem die duyuel opghenomen tot in die heylighe stadt ende heeft hem ghestelt op die tinne vanden tempel ende hy heeft hem gheseyt.
 eest dat ghygodts sone sijt soo worpt v nederwaerts want het is ghescreuen.
 dat hy sijnen enghelen van v beuelen sal ende in hen handen sullen sij v draghen op dat ghy by auontueren uwen voet niet en stoot aenden steen iesus seyde hem wederom daer is ghescreuen.
 ghy en sult den heere uwen godt niet tempteren wederom heeft hem die duyuel mede ghenomen op eenen seer hooghen berch ende heeft hem ghetoont alle die rijcken der werelt ende haer glorie ende hy hem gheseydt.
 alle dese dinghen sal ick v gheuen eest dat ghy nederuallende my aenbiddet doen seyde hem iesus.
 ghaet henen satana want tis ghescreuen den heere uwen godt suldy aenbidden ende hem alleene dienen doen heeft hem die duyuel ghelaten ende siet die enghelen sijn by hem comen ende hebben hem ghedient.
 ende als iesus ghehoort hadde dat iohannes gheleuert was soo is hy gheweken in galileen ende verlatende die stadt nazareth is hy ghecomen ende heeft ghewoont in capharnaum aen die zee gheleghen in die palen van zabulon ende nephthali om dat volbracht soude worden datter geseyt is door isaiam den propheet dlant van zabulon ende dlant nephthali den wech der zee ouer die iordane van die heydensche galilee het volc dat in duysternissen sadt heeft ghesien een groot licht ende den ghenen die sittende waren int lantscap van die scaduwe des doots dien is een licht opghegaen van dien tijt heeft iesus begonst te preken ende te segghen.
 doet penitencie want het rijck der hemelen sal naken.
 ende iesus wandelende by die zee van galileen heeft ghesien twee ghebroeders simon die ghenoemt wort petrus ende andreas sijnen broeder worpende het net in die zee want het waren visschers ende hy seyde tot hen.
 coemt nae my ende ick sal v doen werden visschers der menschen ende sij ter stont verlatende die netten sijn hem gheuolcht ende voortgaende van daer heeft hi ghesien twee ander ghebroeders iacobum zebedeus sone ende iohannem sijnen broeder int scip met zebedeus haren vader vermakende hen netten ende hy heeftse gheroepen ende sij ter stont verlatende die netten ende haren vader sijn hem gheuolcht.
 ende iesus ghinck om gheheel galileen leerende in hen sinagogen ende prekende dat euangelie des rijcs ende ghenesende alle siecten ende crancheden onder tvolck ende sijnen naem is voortghegaen tot in gheheel sirien ende sij hebben voor hem ghebracht alle die qualijck te passe waren met versceyden crancheden ende pijnen beuanghen ende die de duyuelen binnen hadden ende die maensuchtighe ende die ghichtich waren ende hy heeftse ghenesen ende hem sijn gheuolcht veel scaren van galileen ende van dlantscap der thien steden ende van iherusalem ende wt iudeen ende van ouer die iordane.
 ende siende die scaren is hy gheclommen opden berch ende doen hy gheseten was so sijn tot hem comen sijn discipelen ende opendoende sijnen mont leerde hy hen segghende.
 salich sijn sij die arme van gheeste sijn want het rijck der hemelen behoort hen toe salich sijn die saechtmoedighe want sij die aerde besitten sullen salich sijn sij die droeuich sijn want sij sullen ghetroost worden salich sijn sij die hongher ende dorst hebben nae die rechtuerdicheyt want sij sullen versaedt worden salich sijn die bermhertighe want sij sullen bermherticheyt verweruen salich sijn die suyuere van herten want sij sullen godt sien salich sijn die vreedtsamighe want sij sullen gods kinderen ghenoemt worden salich sijn sij die veruolghinghe lijden om die rechtuerdicheyt want hare is trijck der hemelen salich sijt ghy alsmen v vermalendijt ende men v veruolcht ende seyt alle quaet teghen v lieden lieghende om mijnen wille verblijt v ende verhuecht v want uwen loon is seer groot in die hemelen.
 want alsoo hebben sij die propheten veruolcht die gheweest hebben voor v ghy sijt het sout der eerden maer eest dat het sout sijn cracht verliest waer mede salt ghesouten worden.
 ten dooch voorts nerghers toe dan datment buyten worpe ende dattet vanden menschen vertreden worde ghy sijt het licht der werelt gheen stadt en can verborghen worden die opden berch ghestelt is noch men en ontsteect gheen licht ende stelt dat onder een corenvat maer op eenen kandelaer op dattet lichten soude allen den ghenen die int huys sijn alsoo laet v licht schijnen voor die menschen op dat sij sien moghen v goede wercken ende glorificeren uwen vader die in die hemelen is.
 en wilt niet meynen dat ic ghecomen ben om te breken die wet ende die propheten ick en ben niet ghecomen om die te breken maer te veruullen want voorwaer ick segghe v lieden tot dat vergaet hemel ende aerde soo en sal een die minste letter oft een stipken niet voorby ghaen van die wet tot dat alle dinghen ghescien sullen daerom soo wie breect een van desen minsten gheboden ende leert alsoo die menschen die sal die minste ghenoemt worden int rijck der hemelen maer diese doet ende leeret voorts dese sal groot ghenoemt worden int rijck der hemelen.
 want ick segghe v dat ten sij dat v rechtuerdicheyt oueruloedigher sij dan der scrijben ende der phariseen soo en suldy niet comen int rijck der hemelen ghy hebt ghehoort dat den ouderen gheseyt is ghy en sult niet dootslaen ende soo wie dootslaet die sal sculdich wesen des ordeels maer ick segghe v lieden soo wie gram is op sijnen broeder die is sculdich des ordeels maer so wie sijnen broeder seyt raca die sal sculdich wesen des raets maer soo wie seyt dwaes die sal sculdich wesen des helschen viers.
 daerom eest dat ghi offert uwe ghifte aenden outaer ende dat ghy daer ghedachtich wort dat v broeder iet heeft teghen v wtstaende soo laet daer v ghifte voor den outaer ende gaet ierst v versoenen met uwen broeder ende dan comende suldi v ghifte offeren.
 weest ouer eencomende met uwen teghenpartijder ter stont die wijle dat ghy met hem sijt inden wech dat die wederpartijder by auontueren v niet en leuere den richtere ende v die richter leuere den dienaer ende dat ghi inden kerker gheworpen worpt voorwaer ick segghe v ghy en sult daer wt niet comen voor dat ghy betaelt sult hebben den wtersten penninck ghy hebt ghehoort dat gheseydt is den ouderen ghy en sult gheen ouerspel doen maer ick segghe v dat soo wie een vrouwe aensiet om haer te begheren die heeft met haer ouerspel bedreuen in sijn herte ende eest dat v rechte ooghe v verarghert soo keertse wt ende worptse van v want het is v beter datter een van uwen leden verloren gae dan dat alle v gheheel lichaem gheworpen worde in die helle ende eest dat v rechter hant v verargert so snijtse af ende worptse van v want het is v beter datter een van uwen leden verloren gae dan dat v gheheel lichaem in die helle gae.
 daer is ooc gheseyt.
 soo wie sijn huysvrouwe verlaet die gheue haer eenen sceybrief maer ick segghe v lieden dat soo wie sijn huysvrouwe verlaet wtghenomen die sake der oncuyscheyt die doet haer ouerspel doen ende soo wie een verlaten wijf trouwet die doet ouerspel wederom hebdi ghehoort hoe dat gheseyt is den ouders.
 ghy en sult gheenen valschen eedt sweren maer ghy sult den heere uwe eeden voldoen maer ick segghe v lieden niet met allen te sweren noch by den hemel want het is godts throon noch by die eerde want tis een bancxken sijnder voeten noch by ierusalem want tis een stadt des grooten conincks noch by v hooft en sweert niet want ghy en moecht niet een hayr wit oft swert maken maer v woort sij ia ia neen neen ende wat daer ouer is dat coemt wt quaet ghy hebt ghehoort dat gheseydt is ooghe om ooghe ende tant om tant maer ick segghe v niet te wederstaen den quade maer eest dat v iemant slaet aen v rechte wanghe soo biedt hem die andere ende den ghenen die met v int recht wilt dinghen ende uwen rock nemen laet hem oock uwen mantel ende soo wie v dwinghet te ghaen duysent screden ghaet met dien twee ander duysent soo wie van v iet begheert gheuet hem ende van den ghenen die van v iet ontleenen wilt en keert v niet af.
 ghy hebt ghehoort datter gheseyt is.
 ghy sult lief hebben uwen naesten ende haeten uwen viant maer ick segghe v lieden hebt lief uwe vianden doet hen wel die v haeten ende bidt voor die ghene die v veruolghen ende tonrecht quellen op dat ghi moecht kinderen sijn ws vaders die in die hemelen is die sijn sonne doet opgaen ouer die goede ende die quade ende reghent op die rechtuerdighe ende onrechtuerdighe want eest dat ghy hen lief hebt die v lief hebben wat loon suldi hebben.
 en doen die openbaer sondaers dat oock niet.
 ende eest dat ghy alleen uwe broeders groetet wat doet ghy meer.
 en doen die heydenen dit oock niet.
 daerom weest ghy lieden volmaect ghelijc v hemelsche vader volmaect is.
 siet toe dat ghy uwe rechtuerdicheyt niet en doet voor die menschen om dat ghi van hen soudt ghesien worden oft anders soo en suldy gheenen loon hebben by uwen vader die in die hemelen is daerom als ghi aelmoessen doet so en wilt met gheen trompet voor v blasen ghelijck die hypocrijten doen in die sinagogen ende wijcken op dat sij souden gheeert worden vanden menschen voorwaer ick segghe v sij hebben haren loon ontfanghen maer als ghy aelmoessen doet soo en laet v slincke hant niet weten wat v rechte hant doet op dat v aelmoesse int heymelijc sij ende v vader die int heymelijc siet salt v loonen ende als ghi bidt soo en suldi niet sijn als die hypocrijten die beminnen in die sinagogen ende in die hoecken der straten staende te bidden op dat sij souden ghesien worden vanden menschen voorwaer ick segghe v sij hebben haren loon ontfanghen maer als ghy bidt soo gaet binnen v slaepcamer ende met gheslotender doeren soo bidt uwen vader int heymelijck ende v vader diet siet int heymelijck salt v loonen ende biddende en wilt niet veel spreken ghelijck die heydenen want sij meynen dat sij door hen veel sprekens verhoort worden daerom en wilt henlieden niet ghelijck wesen want v vader weet wel wat v van noode is eer ghy hem bidt daerom sult ghy aldus bidden.
 onse vader die in die hemelen sijt gheheylicht sij uwen naem laet toecomen v rijc ghescieden moet uwen wille opder eerden als inden hemel gheeft ons heden ons ouerweselijck broot ende vergheeft ons onze sculden ghelijck wij oock vergheuen onsen sculdenaren ende en leydt ons niet in becoringhe maer verlost ons van tquaet amen.
 want eest dat ghi den menschen vergheeft hen sonden soo sal v hemelsche vader v oock vergheuen uwe sonden maer eest dat ghi den menschen niet en vergheeft soo en sal v hemelsche vader v sonden v oock niet vergheuen.
 ende als ghy vastet soo en wilt niet droeuich worden als die hypocrijten want sij ontstellen hen aensichten om dat sij den menschen souden scijnen vastende voorwaer ick segghe v dat sij haren loon ontfanghen hebben maer als ghy vast soo salft v hooft ende wascht v aensicht dat ghi den menschen niet en scijnt vastende maer uwen vader die int verborghen is ende v vader diet int verborghen siet salt v loonen en wilt voor v gheen schatten vergaderen in die eerde daert den roest ende die motten verderuen ende daert die dieuen wtgrauen ende stelen maer vergadert voor v scatten inden hemel daert den roest noch die motten niet en verderuen ende daert die dieuen niet wt en grauen nocht en stelen want daer uwen scadt is daer is oock v herte.
 dat licht ws lichaems is v ooghe eest dat v ooghe simpel is soo sal v gheheel lichaem claer wesen maer eest dat v ooghe quaet is soo sal alle v lichaem duyster wesen daerom eest so dat het licht dat in v is duysternisse is hoe groot sal dan die duysternisse wesen.
 niemant en can twee heeren ghedienen want hy sal den eenen haten ende den anderen lief hebben oft hy sal den eenen verdraghen ende den anderen versmaden ghy en cont gode niet ghedienen ende den mammon daerom segghe ick v lieden en sijt niet sorchuuldich voor v ziele wat ghy eten sult noch voor v lichaem wat ghy aendoen sult en is die ziele niet weerdigher dan die spijse ende dlichaem weerdigher dan het cleedt.
 aensiet die voghelen des hemels want si en sayen nocht en maeyen niet noch sij en vergaderen in die scueren niet ende v hemelsche vader voedtse en sijdi niet veel weerdiger dan die.
 ende wie isser van v lieden die al denckende mach tot sijnder lengden eenen cubitus doen.
 ende waerom sijdi om die cleedinghe oock besorcht.
 aenmerct die lelien des velts hoe sij wassen sij en arbeyden noch en spinnen niet maer ick segghe v dat salomon in alle sijn glorie niet ghecleedt en is gheweest als een van desen.
 maer eest dat godt het gras des velts dwelc heden is ende morghen inden ouen gheworpen wort alsoo cleedt hoe veel te meer v ghy van seer cleynen ghelooue.
 daerom en wilt niet sorchuuldich sijn segghende.
 wat sullen wij eten oft drincken oft waer mede sullen wij ghedect worden.
 want alle dese dinghen soecken die heydenen want v hemelsche vader weet wel dat ghy alle dese dinghen behoeft daerom soect ierstmael trijc des hemels ende sijn rechtuerdicheyt ende alle dese dinghen sullen v toegheworpen worden.
 daerom en wilt niet sorchuuldich sijn voor den morghen want den dach van morghen sal voor hem seluen sorghen want den dach heeft ghenoech met sijn eyghen quaetheyt.
 en wilt niet ordeelen op dat ghy niet gheoordeelt en wort want met wat ordeel dat ghy ordeelt daer mede suldi gheordeelt worden ende met wat maten dat ghy metet daer mede sal v ghemeten worden maer waer toe siet ghy een splinterken in ws broeders ooghen ende en merct niet den balck die in v ooghe is.
 oft hoe segdi uwen broeder latet gheschieden dat ick dat splinterken wt uwer oogken trecke ende siet daer is eenen balck in v ooghe.
 ghy ypocrijt worpt ierstmael den balck wt v ooghe ende dan suldy sien dat splinterken wt te worpen wt ws broeders ooghe en wilt dat heylich den honden niet gheuen noch en worpt v peerlen niet voor die verkenen op dat sij by auontueren die niet en vertreden met haren voeten ende dat sij hen omkeerende v niet en verscoeren begheert ende v sal ghegheuen worden soect ende ghy sult vinden clopt ende v sal open ghedaen worden want alle die begheert die ontfanct ende wie dat soect die vint ende den cloppende sal gheopent worden oft wat mensch isser van v lieden eest dat sijn sone broot van hem begheert sal hy hem eenen steen bieden.
 oft eest dat hy eenen visch begheert sal hi hem een serpent gheuen.
 daerom eest sake dat ghy die doch quaet sijt wel weet goede gauen uwen kinderen te gheuen hoe veel te meer sal v vader die in die hemelen is goede gauen gheuen den ghenen diese van hem begheren.
 daerom alle dinghen die ghy wilt dat die menschen v doen doet ghi hen dat ooc want dat is die wet ende die propheten ghaet in door die enghe poorte want breedt is die poorte ende ruym is den wech die daer leydt ter verdoemenissen ende veel isser die door dese in gaen hoe enghe is die poorte ende hoe nauwe is den wech die ten leuen leydt.
 ende luttel isser die dien vinden.
 wacht v voor die valsche propheten die tot v comen in scapen cleederen maer binnen sijnt grijpende woluen van haren vruchten suldise kennen vergadertmen druyuen van dornen oft vijghen van distelen.
 alsoo alle goede boom brengt goede vruchten voorts maer eenen quaden boom brengt quade vruchten voorts eenen goeden boom en mach gheen quade vruchten voorts brenghen noch eenen quaden boom goede vruchten alle boom die gheen goede vrucht voorts en brengt sal afghehouwen worden ende int vier gheworpen daerom wt haren vruchten suldise kennen.
 sij en sullen alle int rijc der hemelen niet comen die my segghen heere heere maer die mijn vaders wille doet die in die hemelen is die sal int rijc der hemelen comen.
 vele sullen tot my segghen op dien dach heere heere en hebben wi in uwen naem niet ghepropheteert ende in uwen naem duyuels wtgheworpen ende in uwen naem veel crachtighe wercken ghedaen.
 ende dan sal ick hen openlijc segghen.
 ick en hebbe v noyt ghekent gaet van my ghi die onrechtuerdicheyt doet.
 daerom een ieghelijc die dese mijne woorden hoort ende die doet sal gheleken worden bi eenen wijsen man die sijn huys ghetimmert heeft op eenen steen ende daer is eenen reghen nedergheuallen ende daer sijn vloeden ghecomen ende daer hebben winden ghewaeyt ende die sijn gheuallen op dat huys ende ten is niet gheuallen want het was ghefundeert opden steen ende een ieghelijc die dese mijn woorden hoort ende die niet en doet sal sijn ghelijck eenen dwasen man die sijn huys ghetimmert heeft opt sandt ende daer is reghen nedergheuallen ende daer sijn vloeden ghecomen ende daer hebben winden ghewaeyt ende die sijn op dat huys gheuallen ende het is geuallen ende sijnen val was groot ende tis ghesciet doen iesus dese woorden voleynt hadde soo verwonderden haer die scaren van sijnder leeringhen want hy was hen leerende als macht hebbende ende niet ghelijc hen scriben ende phariseen.
 ende doen hy vanden berghe nedercomen was soo sijn hem veel scaren gheuolcht ende siet een melaetsch mensch comende aenbadt hem segghende.
 heere eest dat ghy wilt ghy moecht my reynighen ende iesus wtstekende sijn hant heeft hem ghenaect segghende.
 ick wille wert reyne ende ter stont is sijn melaetscheyt ghesuyuert ende iesus seyde tot hem.
 siet dat ghijt niemant en segghet maer gaet henen ende vertoont v den priester ende offert die ghifte welc moyses gheboden heeft tot haren ghetuygenis.
 ende doen hy in capharnaum comen was so is tot hem comen een honderste man biddende hem ende segghende.
 heere mijn knecht leghet in mijn huys ghichtich ende wort swaerlijck ghepijnicht ende iesus heeft tot hem gheseyt.
 ick sal comen ende hem ghenesen ende die honderste man antwoordende heeft gheseyt heere ick en bens niet weerdich dat ghy binnen gaen soudt onder mijn dack maer segghet alleen met eenen woorde ende mijn knecht sal ghesont worden want ick ben ooc een mensch onder eens anders macht ghestelt hebbende onder my crijschknechten ende ic segghe desen gaet henen ende hi gaet ende den anderen coemt hier ende hy coemt ende mijnen dienaer doet dat ende hy doet dat ende iesus hoorende heeft hem verwondert ende den ghenen die hem nae volchden heeft hy gheseyt voorwaer ick segghe v ic en hebbe soo grooten ghelooue niet gheuonden in israel maer ick segghe v datter veel van oosten ende westen somen sullen ende rusten met abraham ende isaac ende iacob int rijck der hemelen maer die kinderen des rijcs sullen daer wtgheworpen worden in die wterste duysternisse daer sal gheschrey sijn ende crijselinghe van tanden ende iesus heeft tot den hondertman gheseyt.
 gaet henen ende ghelijck ghy ghelooft hebt alsoo ghescie v ende die knecht is ghesont worden op die vre.
 ende als iesus comen was in petrus huys soo heeft hy sijns wijfs moeder ghesien ligghende ende die cortse hebbende ende hy heeft haer hant gheraect ende die cortse heeftse verlaten ende sij is opghestaen ende heeft hem ghedient.
 maer alst auont gheworden was soo hebben si voor hem ghebrocht veel die duyuelen binnen hadden ende hy wierp die gheesten wt metten woorde ende alle die qualijck te passe waren heeft hy ghenesen om dat volbracht soude worden datter gheseyt is door den propheet isaiam segghende.
 hy heeft onse crancheden ontfanghen ende onse siecten ghedraghen.
 ende iesus siende veel scharen rontsomme hem heeft gheboden dat sij ghaen souden ouer die zee ende een scribe tot hem comende heeft gheseydt.
 meester ick sal v volghen al waer ghy henen gaen sult ende iesus seyde tot hem.
 die vossen hebben holen ende die voghelen des hemels nesten maer die sone des menschen en heeft niet daer hi sijn hooft op neder legghen mach maer een ander van sijnen discipelen seyde tot hem.
 heere laet my eerstmael gaen ende begrauen mijnen vader ende iesus seyde hem volcht my ende laet die dooden hen dooden begrauen.
 ende als hy in een sceepken opclam soo sijn hem sijn discipelen gheuolcht ende siet een groote beroerte is in die zee opghestaen alsoo dat het sceepken metten baren ouerdect worde maer hy sliep ende si sijn tot hem ghegaen ende hebben hem ghewect segghende.
 heere behoudt ons wij vergaen ende hy seyde hen.
 waerom sijdi veruaert ghy van cleynen ghelooue.
 doen heeft hy opstaende gheboden den winden ende der zee ende daer is een groote stillicheyt gheworden maer die menschen hebben hen verwondert seggende.
 wie is dese dat die winden ende die zee hem onderdanich sijn.
 ende als hy ghecomen was ouer die zee int lantscap vanden gerasenen soo sijn hem twee te ghemoete ghecomen die duyuels binnen hadden wt die grauen comende bouen maten seer wreet also dat niemant en mocht passeren door dien wech ende siet sij riepen segghende.
 wat hebben wi met v te doene iesu godts sone.
 sijdi hier comen om voor den tijt ons te pijnighen.
 ende niet verre van hen was een cudde van veel verkenen weydende ende die duyuelen baden hem segghende.
 eest dat ghy ons wtworpt soo sendt ons int cudde der verkenen ende hy seyde hen.
 gaet henen ende sij wtgaende sijn wech gheuaren in die verkenen ende siet met eenen ghedruyssche is alle dat cudde wech gheloopen steylijck neder in die zee ende sij sijn ghestoruen in die wateren ende die herders sijn gheuloden ende comende in die stadt hebben sij alle die dinghen vercondicht ende van die ghene die duyuels binnen ghehadt hadden ende siet die gheheel stadt is wtghecomen iesu te ghemoete ende doen sij hem ghesien hadden soo baden sij dat hy voorts wech gaen soude van haren palen.
 ende iesus opclimmende in een sceepken is ouer de zee gheuaren ende is ghecomen in sijn stadt ende siet sij hebben voor hem ghebracht eenen ghichtighen mensche ligghende in een bedde ende iesus siende hen ghelooue heeft gheseyt totten ghichtighen mensch.
 betrout sone v sonden worden v vergheuen ende siet sommighe vanden scriben seyden in hen seluen.
 dese blasphemeert ende als iesus hen ghedachten ghesien hadde soo heeft hy gheseyt.
 waerom dencte ghy quaet in v herten.
 wat is lichter om segghen.
 v sonden worden v vergheuen oft te segghen.
 staet op ende wandelt.
 maer op dat ghi wetet dat die sone des menschen macht heeft op die eerde die sonden te vergheuen doen seyde hi den ghichtighen mensch.
 staet op ende neem op v bedde ende gaet in v huys ende hy is opghestaen ende in sijn huys ghegaen ende die scaren dit siende hebben ghevreest ende godt gheglorificeert die sulcke macht den menschen ghegheuen heeft.
 ende doen iesus van daer voorts ghinc soo heeft hy ghesien eenen mensche sittende int tolhuys matheus ghenaemt ende hy seyde hem.
 volcht my ende hy opstaende heeft hem gheuolcht ende tis ghesciet doen hy ter tafelen sadt int huys siet soo hebbender veel publicanen ende sondaers comende ter maeltijt gheseten met iesu ende met sijnen discipelen ende die phariseen dit siende seyden tot sijnen discipelen.
 waerom eedt v meester met die publicanen ende sondaers.
 maer iesus dit hoorende heeft gheseyt.
 den ghesonden en is die medecijn van gheenen noode maer den ghenen die qualijck te passe sijn maer gaende leert wat dat is.
 bermherticheyt wil ic ende niet sacrificie want ick en ben niet ghecomen om die rechtuerdighe te roepen maer die sondaren.
 doen sijn tot hem ghecomen iohannes discipelen segghende.
 waerom vasten wij ende die phariseen dicmael ende v discipelen en vasten niet.
 ende iesus seyde tot hen.
 moghen des brudegoms kinderen rouwich sijn so langhe als die brudegom met henlieden is.
 maer die daghen sullen comen als die brudegom hen afghenomen sal worden ende dan sullen sij vasten niemant en stelt een stuck van een nieu laken in een out cleedt want het neemt wech sijn volheyt vanden cleede ende het wort een argher scoere noch men en doet gheenen nieuwen wijn in oude leren flesschen anders soo bersten die flesschen ende den wijn wort wtghestort ende die flesschen vergaen maer nieuwen wijn doetmen in nieuwe flesschen ende die worden beyde behouden.
 die wijle dat hi dese dinghen tot hen sprack siet soo is daer een prince tot hem comen ende aenbadt hem segghende.
 heere mijn dochter is nv ghestoruen maer coemt legt v hant op haer ende sij sal leuen ende iesus opstaende volchde hem ende sijn discipelen ende siet een vrouwe die den vloet des bloets gheleden hadde twaelf iaren lanck is van achter aen hem comen ende heeft gheraeckt den wtersten boort van sijnen cleede want sij seyde in haer seluen.
 eest dat ic alleenlijc sijn cleedt gherake ick sal ghesont sijn maer iesus ommeghekeert sijnde ende haer siende heeft gheseyt.
 betrout dochter v ghelooue heeft v ghesont ghemaect ende die vrouwe is ghesont gheworden van dier vren ende doen iesus comen was in des princen huys ende ghesien hadde die pijpers ende die scharen gherucht makende soo seyde hy.
 ghaet wech want die ionghe dochter en is niet doot maer sij slaept ende si bespotten hem ende als die scare wtgheworpen was soo is hy daer ingheghaen ende heeft haer haut ghenomen ende die ionghe dochter is opghestaen ende dese fame is wtghegaen in alle dat lant.
 ende als iesus van daer ghinck soo sijn hem twee blenden gheuolcht roepende ende segghende.
 ontfermt v onser dauids sone ende doen hy in huys ghecomen was soo sijn die blenden by hem comen ende iesus seyde tot hen.
 gheloofdi dat ick v dit doen mach.
 sij seyden hem iae wij immer heere doen gheraecte hy hen ooghen segghende.
 nae v ghelooue ghesciede v lieden ende hen ooghen sijn gheopent ende iesus heeftse ghedreycht segghende.
 siet toe dat niemant en wete.
 maer sij wtghaende hebben hem vermaert ghemaect in alle dat lant ende als die wtghegaen waren siet soo hebben sij voor hem ghebracht eenen stommen mensch eenen duyuel binnen hebbende ende als die duyuel wtgheworpen was soo heeft die stomme ghesproken ende die scaren hebben hen verwondert segghende.
 noyt en was desghelijcs ghesien in israel maer die phariseen seyden.
 door den prince der duyuelen worpt hy die duyuelen wt ende iesus ghinck alomme die steden ende casteelen leerende in hen sinagogen ende prekende het euangelie des rijcs ende ghenesende alle siecte ende alle cranchede ende siende die scaren heeft hy haerder ontfermt want sij waren ghequelt ende ligghende als scapen gheenen herder hebbende doen seyde hy tot sijnen discipelen.
 den oochst is voorwaer vele maer die werckluyden sijn luttel daerom biddet den heere vanden oochst dat hy werckluyden wtsende in sijnen oochst.
 ende tsamen gheroepen hebbende sijn twaelf discipelen heeft hy hen macht ghegheuen ouer die onsuyuer gheesten dat sij die wtworpen souden ende ghenesen alle siecten ende alle crancheden ende der twaelf apostelen namen sijn dese dierste was simon die ghenoemt wort petrus ende andreas sijn broeder iacobus zebedeus sone ende iohannes sijn broeder philippus ende bartholomeus thomas ende matheus die publicaen ende iacobus alpheus sone.
 ende thadeus simon die cananeus ende iudas die iscarioter die welcke hem ooc verraden heeft.
 dese twaelue heeft iesus ghesonden ghebiedende hen segghende.
 inden wech der heydenen en gaet niet ende in die steden der samaritanen en coemt niet binnen maer lieuer gaet tot die scapen die verloren ghegaen sijn des huys van israel ende gaende preect seggende.
 dat het rijc der hemelen is bi ghecomen die crancke maect ghesont die dooden verwect die melaetsche suyuert worpt wt die duyuelen om niet hebdijt ontfanghen gheuet om niet en wilt niet besitten gout noch siluer noch ghelt in v borsen noch male opden wech noch twee rocken noch scoenen noch roede want een werckman is sijnen cost weerdich maer in wat stadt oft casteel dat ghi in coemt soo vraecht wie daer binnen weerdich is ende aldaer blijft tot dat ghi daer wt gaet ende in huys comende soo groet dat segghende.
 vrede sij desen huyse ende eest alsoo dattet huys weerdich is soo sal uwen vrede daer op comen maer eest des niet weerdich soo sal uwen vrede weder tot v keeren ende soo wie v niet en ontfanghet nocht v woorden en hoort wtghaende buyten van dien huyse oft stadt scuddet dat stubbe af van uwen voeten voorwaer ick segghe v.
 verdrachelijcker salt den lande der sodomiten ende der gomorrithen sijn inden dach des ordeels dan dier stadt.
 siet ick seynde v ghelijck scapen int midden der woluen daer om sijt voersienich als serpenten ende simpel ghelijck duyuen maer wacht v van die menschen want sij sullen v leueren in die raethuysen ende in hen synagogen sullen sij v ghesseelen ende tot presidenten ende coninghen suldi gheleydt worden om mijnen wille tot eenen ghetuyghenisse hen ende den heydenen.
 ende als sij v leueren sullen soe en wilt niet dencken hoe ende wat ghy spreken sult want het sal v lieden ghegheuen worden op die vre wat ghy spreken sult want ghy en sijt niet die ghene die daer spreect maer tes den gheest ws vaders die in v lieden spreect ende deen broeder sal den anderen broeder leueren in die doot ende die vader sijnen sone ende die kinderen sullen opstaen teghen hen ouders ende sij sullen hen die doot aendoen ende ghy sult van allen menschen ghehaet worden om mijnen naem maer soe wie volherdet totten eynde toe die sal salich wesen.
 ende als sij v veruolghen sullen in dese stadt soe vliet in dandere voerwaer ic segghe v ghi en sult die steden van israel niet voleynden die sone des menschen en sal comen.
 gheen discipel en is bouen sijnen meester noch knecht bouen sijnen heere tes eenen discipel ghenoech dat hy sij ghelijck sijn meester ende eenen knecht ghelijck sijn heere eest dat sij den vader des huysghesins beelzebub ghenaemt hebben hoe veel te meer sijn huysghenooten.
 daeromme en vreest hen niet want daer en is niet bedect dat niet en sal ontdect worden ende verberghen dat niet en sal gheweten worden.
 dat ick v int doncker segghe segt dat int licht ende dat ghy in die oore hoort preect dat op die daken ende en wilt hen niet vreesen die dlichaem dooden maer die ziele niet en connen dooden maer veel meer vreest hen die de ziele ende dlichaem mach verdoemen in die helle.
 en worden twee musschen niet vercocht om eenen cleynen penninck ende een van dien en valt op die aerde niet sonder uwen vader.
 maer oock die hairen ws hoofts sijn al ghetelt.
 daer om en wilt niet vreesen ghy sijt beter dan veel musschen.
 hier om alle die my belijden sal voer die menschen dien sal ick oock belijden voor mijnen vader die inde hemelen is maer soe wie my loochent voer die menschen dien sal ick oock loochenen voor mijnen vader die in die hemelen is.
 en wilt niet meynen dat ick ghecomen ben om vrede te seynden op die aerde ic en ben niet ghecomen om vrede te seynden maer tsweert want ick ben ghecomen om te sceyden den mensch teghen sijnen vader ende die dochter teghen haer moeder ende die behoude dochter teghen haer behoude moeder ende des menschen vianden sullen sijn huysghenooten sijn wie vader oft moeder bemint meer dan mij die en is mijns niet weerdich ende soe wie sone oft dochter lief heeft bouen my die en is mijns niet weerdich ende wie sijn cruys niet en neemt ende my volcht die en is mijns niet weerdich wie sijn ziele vint die salse verliesen ende wie sijn ziele verliest om mijnen wille die salse vinden.
 die v lieden ontfanct die ontfanct my ende die my ontfanct die ontfanct hem die my ghesonden heeft die eenen propheet ontfanct inden naem van eenen propheet die sal den loon eens propheets ontfanghen ende wie eenen rechtuaerdighen ontfanct inden naem van eenen rechtuaerdighen die sal den loon van eenen rechtuerdighen ontfanghen ende soe wie te drincken gheeft yemanden van desen alderminsten eenen croes couts waters alleenlijck inden naem van eens discipels voerwaer ick segghe v die en sal sijnen loon niet verliesen.
 ende het is ghesciet nae dat iesus voleynt hadde ghebiedende sijnen discipulen dat hy voerts is doer ghegaen van daer om dat hy preken ende leeren soude in hen steden.
 maer als iohannes in die banden ghehoort hadde christus wercken sendende twee van sijnen discipulenheeft hy hem gheseyt sijt ghi die comen sal oft verwachten wy eenen anderen.
 ende iesus antwoerdende heeft hen gheantwoert gaet henen bootscapt iohanni wederom tghene dat ghy ghehoort ende ghesien hebt die blinde sien die crepele wandelen die melaetsche worden ghesuyuert die dooue hooren die doode verrijsen den armen wort het euangelie vercondicht ende salich is hy die niet verarghert en wort in my.
 ende als sij wech ghinghen begonste iesus tot die scaren te segghen van iohannes.
 wat sijdy wt ghegaen te sien in die woestijne.
 een riet metten winde beroert.
 maer wat sijdi wt gheghaen te sien.
 eenen mensch die met saechten cleederen ghecleedt is.
 siet die met saechten cleederen ghecleedt sijn die sijn in der coninghen huysen.
 maer wat sijdi wt ghegaen te sien.
 eenen propheet.
 iae ick segghe v ooc meer dan eenen propheet.
 want dese is die ghene daer af ghescreuen is siet ick seynde mijnen enghel voor v aensicht die uwen wech bereyden sal voor v.
 voerwaer ick segghe v daer en is gheen meerder opghestaen onder die kinderen der vrouwen dan iohannes die dooper maer die die minste is int rijck der hemelen is meerder dan hy.
 ende van die daghen iohannis des doopers tot nu toe soe lijdt het rijck der hemelen ghewelt ende die gheweldighe nemen dat gheweldelijck.
 want alle die propheten ende die wet tot iohannes toe hebben ghepropheteert ende eest dat ghijt gheloouen wilt hy is elias die comen sal.
 die ooren heeft om te hooren die hoore.
 wien sal ick dit gheslachte verghelijcken.
 het is ghelijck den kinderen sittende op die merct die tot haers ghelijcke roepende segghen wy hebben v ghesonghen ende ghy en hebt niet ghespronghen wi hebben v claghelijcken sanck ghesonghen ende ghy en hebt niet ghescreyt.
 want iohannes is ghecomen noch etende noch drinckende ende sij segghen hy heeft den duyuel binnen.
 die sone des menschen is ghecomende etende ende drinckende ende sij segghen siet den brasser ende den wijn suyper der publicanen ende sondaren vrient.
 ende die wijsheyt is gherechtuerdicht van haren kinderen.
 doen begonste hy te verwijten den steden waer in dat veel sijnder mirakelen ghedaen sijn om dat sij gheen penitencie ghedaen en hadden.
 wee v corozain wee v bethsaida want waren in tyro ende sydon die mirakelen ghedaen die in v ghedaen sijn sij souden hier voermaels in een hairen cleedt ende in dasschen penitentie ghedaen hebben.
 maer nochtans ick segghe v tyro eu sydon sal verdraghelijcker gheschieden in den dach des ordeels dan v lieden.
 ende ghy capharnaum suldi totten hemel verheuen worden.
 tot inder hellen suldi nederdalen.
 want haddi in die sodomiten die mirakelen ghedaen gheweest die in v ghedaen sijn sij souden by auontueren ghebleuen hebben tot op desen dach.
 maer nochtans ick segghe v dat den lande der sodomiten verdraghelijcker ghescieden sal in den dach des ordeels dan v.
 op dien tijt heeft iesus antwoerdende gheseyt ick belijde v vader heere des hemels ende der aerden dat ghy dese dinghen verborghen hebt voor die wijse ende voersienighe ende die gheopenbaert den cleynen kinderen iae voerwaer vader.
 want het heeft aldus behaghelijck gheweest voer v.
 alle dinghen sijn my ghegheuen van mijnen vader.
 ende niemant en kent den sone dan die vader noch den vader en kent niemant dan die sone ende dien die sone dat wilt openbaren.
 coemt tot my alle die arbeydet ende belast sijt ende ick sal v vermaken neempt mijn iock op v ende leert van my dat ick saechtmoedich ben ende ootmoedich van herten ende ghy sult ruste vinden uwe zielen want mijn iock is suet ende mijnen last is licht.
 in dien tijt is iesus wech ghegaen doert coren op eenen sabboth ende sijn discipulen hongher lijdende hebben begonst die aren te plucken ende te eten.
 ende die phariseen dit siende hebben hem gheseyt siet v discipulen doen dat hen niet gheorloft en is te doen op die sabbothen.
 maer hy seyde hen en hebdi niet ghelesen wat dauid ghedaen heeft doen hy hongher hadde ende die ghene die met hem waren.
 hoe dat hy inghegaen is in gods huys ende heeft die brooden der voerlegghinghen gheten die welcke hem niet gheorloft en was te eten noch den ghenen die met hem waren dan alleen den priesteren.
 oft en hebdi niet ghelesen in die wet dat die priesters op die sabbothen in den tempel den sabboth breken ende sijn sonder sonde.
 maer ick segghe v datter een meerder dan den tempel hier is.
 maer waert alsoe dat ghy wist wat dat is.
 bermherticheyt wil ick ende niet sacrificie soe en soudi noyt die onnosele verdoemt hebben.
 want die sone des menschen is een heere oock ouer den sabboth.
 ende doen hy van daer ghegaen was soe is hy comen in hen synagoge.
 ende siet daer was een man hebbende een dorre hant ende sij vraechden hem segghende eest oock gheorlooft op die sabbothen te ghenesen.
 om dat sij hem besculdighen souden.
 ende hy seyde hen wat mensch sal daer sijn van v lieden die een scaep hebbe ende eest dat dit valt in een grachte op die sabbothen en sal hy dat niet nemen ende opheffen.
 hoe veel te meer is een mensch beter dan een scaep.
 hier om soe eest gheorloft op die sabboth daghen wel te doen.
 doen seyde hy totten mensche steect wt v hant.
 ende hy heeftse wtghesteken ende sij is weder ghesont gheworden ghelijck die andere.
 ende die phariseen wt gaende hielen raet tseghen hem hoe dat sij hem dooden souden.
 ende iesus dit wetende is wten weghe van daer ghegaen ende hem isser vele gheuolcht ende hy heeftse alle ghenesen ende hy heeft hen beuolen datse hem niet melden en souden op dat volbrocht soude worden datter gheseyt is door isaiam den propheet segghende siet mijn kint den welcken ick vercoren hebbe mijn beminde in den welcken mijn ziele goet behaghen heeft.
 ick sal mijnen gheest stellen op hem ende hy sal het ordeel den heydenen vercondighen.
 hy en sal niet kijuen noch roepen noch daer en sal niemant sijn stemme op die straten hooren dat ghecroecte riet en sal hy niet heel breken ende dat rookende vlas en sal hy niet wt blusschen tot dat hy het ordeel wt worpe ter victorien ende in sijnen naem sullen die heydenen hopen.
 doen is voor hem gebrocht eene die eenen duyuel hadde blent ende stom ende hy heeft dien ghenesen alsoe dat hy sprack ende sach.
 ende alle die scaren verwonderden hen seere ende sij seyden es dit dauids sone.
 maer die phariseen dit hoorende hebben gheseyt dese en worpt gheen duyuelen wt dan doer beelzebub den prince der duyuelen.
 maer iesus wetende hen ghedachten heeft hen gheseyt alle rijck tseghen sij seluen ghesceyden sal verwoest worden ende alle stadt oft huys tseghen sij seluen ghedeylt en sal niet staen.
 ende eest dat sathanas sathanam wt worpt soe is hy teghen sij seluen ghedeelt hoe sal dan sijn rijck staen.
 ende eest dat ick doer beelzebub die duyuelen wt worpe waer doer worpen v kinderen die wt.
 daer om sullen sij v rechters wesen.
 maer eest dat ick doer den gheest gods die duyuels wt worpe soe is dan tot in v lieden comen het rijck gods.
 oft hoe mach iemant comen int huys van eenen stercken ende sijnen huysraet beroouen ten sij dat hy ierstmael den stercken ghebonden hebbe ende dan sal hy sijn huys beroouen.
 wie met my niet en is die is teghen my ende soe wie met my niet en vergadert die verstroyt.
 daer om segghe ick v lieden alle sonde ende blasphemie sal den menschen vergheuen worden maer die blasphemie des gheests en sal niet vergheuen worden.
 ende soe wie een woert seyt teghen den sone des menschen dat sal hem vergheuen worden maer die seyt teghen den heyleghen gheest dat en sal hem niet vergheuen worden noch in dese werelt noch in die toecomende.
 oft maect den boom goet ende sijn vrucht goet oft maect den boom quaet ende sijn vrucht quaet.
 want voer waer wt die vrucht wort den boom ghekent.
 ghy ghebroetsele der aderen hoe moechdi goede dinghen spreken daer ghy quaet sijt.
 want wt die ouervloedicheyt des herten spreect den mont.
 een goet mensch wten goeden scat brengt goede dinghen voerts ende een quaet mensch wten quaden scat brengt voerts quade dinghen.
 maer ic segghe v dat alle ydel woert dat die menschen ghesproken hebben daer af sullen sij reden gheuen inden dach des ordeels.
 want wt uwen woerden suldi gherechtuerdicht worden ende wt uwen woerden suldi ghedoemt worden.
 doen hebben hem gheantwoert sommighe van den scriben ende phariseen segghende meester wy willen van v een teeken sien.
 die welcke antwoerdende heeft hen gheseyt dit quaet ende ouerspelich gheslachte soect een teeken ende hem en sal gheen teeken ghegheuen worden dan het teeken van ionas den propheet.
 want ghelijck ionas gheweest heeft inden buyck vanden walvisch drij daghen ende drij nachten alsoe sal die sone des menschen wesen int herte der aerden drij daghen ende drij nachten.
 die mannen van niniue sullen opstaen int ordeel met desen gheslachte ende sij sullen dat verdoemen om dat sij penitencie ghedaen hebben doer die predicatie van ionas ende siet hier is meer dan ionas.
 die coninghinne van zuyden sal opstaen int ordeel met dit gheslachte ende sij sal dat verdoemen want sij is ghecomen van die eynden der aerden om te hooren die wijsheyt van salomon ende siet meer dan salomon is hier.
 ende als den onsuyueren gheest vanden mensche wtgegaen is soe wandelt hy doer die drooghe plaetsen soeckende ruste maer hy en vintse niet.
 dan seyt hy ick sal wederkeeren in mijn huys daer ic wt ghegaen ben.
 ende comende soe vint hy dat ledich met bessemen ghekerijt ende verciert.
 dan gaet hy ende neemt tot hem seuen ander gheesten argher dan hy is ende inghaende woonen sij daer ende dies menschen laetsten worden argher dan sijn ierste.
 alsoe sal oock desen alderquaetsten gheslachte ghescieden.
 doen hy noch sprack tot die scaren siet soe stonden sijn moeder ende sijn broeders buyten begerende hem te spreken.
 ende een seyde tot hem siet v moeder ende v broeders staen daer buyten begherende v.
 ende hy antwoerdende den ghenen diet hem seyde heeft gheseyt wie is mijn moeder ende wie sijn mijn broeders.
 ende wtstekende sijn hant tot sijnen discipelen heeft hy gheseyt siet hier mijn moeder ende mijn broeders.
 want soe wie doet den wille mijns vaders die in die hemelen is dese is mijn broeder ende suster ende moeder.
 op dien dach iesus wtgaende wt den huyse sadt omtrent die zee.
 ende daer sijn tot hem vergadert veel scaren alsoe dat hy in een sceepken climmende sadt ende alle die scare stont op den oeuere ende hy heeft hen vele ghesproken in parabelen segghende.
 siet hy is wtghegaen die daer saeyt om te sayen ende als hy saeyt soe sijn die sommighe saden gheuallen by den wech ende die voghelen des hemels sijn comen ende hebben die gheten.
 ende die andere sijn gheuallen in steenachtighe plaetsen daer sij niet veel aerden en hadden ende sij sijn ter stont wtghesproten om dat sij gheen diepte vander eerden en hadden.
 maer als die sonne opghegaen was soe sijnse verscout ende om dat sij gheen wortel en hadden soe sijnse verdroocht.
 ende die andere sijn gheuallen onder die dornen ende die dornen sijn ghewassen ende die hebbense versmacht.
 maer die andere sijn gheuallen in goede eerde ende sij gauen vrucht dat eene hondertfout dat ander tsestichfout het andere dertichfout.
 die ooren heeft om hooren die hoore.
 ende sijn discipelen by hem comende hebben tot hem gheseyt waer om spreect ghy hen in parabelen.
 die welcke antwoerdende heeft hen gheseyt.
 om dat v lieden ghegheuen is te kennen dieverborghentheden van dat rijck der hemelen maer hen lieden en eest niet ghegheuen.
 want die ghene die heeft dien salmen gheuen ende hy sal oueruloeden.
 maer soe wie niet en heeft oock tghene dat hy heeft sal van hem wech ghenomen worden.
 daer om spreke ic tot hen lieden in parabelen want sij siende niet en sien ende hoorende niet en hooren noch en verstaen ende in hen wort volbracht die prophetie van isaias segghende metten ghehoor suldi hooren ende niet verstaen ende siende suldi sien ende niet aenmercken.
 want het herte van desen volcke is grof gheworden ende metten ooren hebben sij swaerlijck ghehoort ende hen ooghen hebben sij toe ghesloten dat sij te gheenen tijde en souden sien metten ooghen ende hooren metten ooren ende metter herten verstaen ende alsoe bekeert worden ende dat icse ghenase.
 maer v ooghen sijn salich om dat sij sien ende v ooren om dat sij hooren.
 want voerwaer ick segghe v dat veel propheten ende rechtuerdighe hebben beghert te siene dat ghy siet ende sij en hebbens niet ghesien ende te hooren dat ghy hoort ende sij en hebbens niet ghehoort.
 daer om hoort ghy die parabel vanden sayere.
 soe wie het woert des rijcs hoort ende niet en verstaet daer coemt die quade ende hy neemt wech datter ghesaeyet is in sijn herte dit is die ghene die by den wech ghesayet is maer die op die steenachtighe plaetsen ghesaeyt is dit is die ghene die dwoert hoort ende ter stont ontfanct hy dat met blijscappen maer hy en heeft in sij seluen gheen wortele maer hy is eenen cleynen tijt duerende maer alsser tribulatie ghebuert ende veruolghinghe om dwoert soe wort hy ter stont verarghert.
 maer die in die doornen ghesaeyt is dat is dese die dwoert hoort ende die sorchfuldicheyt van deser werelt ende die bedrieghelijcheyt der rijcdommen versmachten dwoert ende het wort sonder vrucht.
 maer die in goede aerde ghesaeyt is dit is die ghene diet woert hoort ende verstaet ende brengt vrucht voerts ende doet het eene honderfout het ander tsestichfout ende het ander dertichfout.
 een ander parabel heeft hy hen te voren gheleyt segghende.
 het rijck der hemelen is ghelijck gheworden eenen mensch die goet saet ghesaeyt heeft in sijnen acker maer doen die menschen sliepen soe is sijn viant comen ende hy heeft daer oncruyt op ghesaeyt intmidden der terwen ende hy is wech ghegaen.
 ende doent cruyt ghewassen was ende vrucht voerts ghebracht hadde soe openbaerde hem oock dat oncruyt.
 ende die knechten van den vader des huysghesins tot hem comende hebben hem gheseyt.
 heere en hebdi niet goet saet ghesaeyt in uwen acker.
 waer af heeft dien dan oncruyt.
 ende hy heeft hen gheseyt die viandelijcke mensch heeft dat ghedaen ende die knechten hebben hen gheseyt wildi dat wy gaen ende dat vergaderen.
 ende hy heeft gheseyt neen op dat ghy het oncruyt vergaderende by auontueren oock die terwe daer mede niet tesamen metten wortelen wt en trect.
 laetse beyde wassen totten oochst ende ten tijde vanden oochst sal ick den mayers segghen vergadert ierstmael dat oncruyt ende bindet in bondelkens om te verbranden maer die tarwe vergadert in mijn schuere.
 een ander parabel heeft hy hen te voren gheleyt seggende het rijcke der hemelen is ghelijck den mostaert sade dwelck een mensch nemende ghesaeyt heeft in sijnen acker het welck emmer het minste is van allen saden maer alst ghewassen is soe eest meerder dan alle die cruyden ende het wort eenen boom alsoe dat die voghelen des hemels comen ende woonen in sijn tacken.
 een ander parabel heeft hy hen gheseyt het rijck der hemelen is ghelijck den heue den welcken een vrouwe nemende heeft gheborghen in drij maten meels tot dat gheheel versuert worde.
 alle dese dinghen heeft iesus in parabelen ghesproken tot die scaren ende sonder parabelen en sprack hy hen niet om dat volbracht soude worden datter gheseyt was door den propheet segghende ick sal in parabelen mijnen mont open doen ick sal op worpen verborghen dinghen van dat beghinsel der werelt.
 doen hy die scaren ghelaten hadde soe is hy in huys ghecomen ende sijn discipelen sijn tot hem comen segghende verclaert ons die parabele vanden oncruyde des ackers.
 die welcke antwoerdende heeft hen gheseyt die tgoet saet sayet dats die sone des menschen.
 ende den acker is die werelt.
 maer tgoet saet dat sijn die kinderen des rijcs.
 maer dat oncruyt sijn die quade kinderen.
 ende die viant diese ghesaeyt heeft dat is die duyuel.
 maer den oochst dats tvoleynden der werelt.
 ende die maeyers dat sijn die enghelen.
 aldus ghelijc die oncruyden vergadert worden ende metten viere verbrant alsoe salt wesen int voleynden der werelt die sone des menschen sal sijn enghelen seynden ende die sullen vergaderen van sijnen rijcke alle arghernissen ende die ghene die boosheyt doen ende sij sullen die worpen inden ouen des viers.
 daer sal ghescrey sijn ende crijsselinghe der tanden.
 dan sullen die rechtuerdighe blincken als die sonne in haers vaders rijck.
 die ooren heeft om te hooren die hoore.
 het rijck der hemelen is ghelijck eenen scadt die verborghen is inden acker.
 den welcken een mensch dien vonden heeft verborght ende wt blijscap van dien soe gaet hy ende vercoopet al dat hy heeft ende coopt dien acker.
 wederom is het rijck der hemelen ghelijck eenen coopman soeckende goede peerlen.
 ende gheuonden hebbende een costelicke peerle soe is hy wech ghegaen ende heuet al vercocht dat hy hadde ende heeft die ghecocht.
 wederom is dat rijck der hemelen ghelijck een visschers net dat in die zee gheworpen is ende van alle manieren van visschen vanghende is.
 het welck alst vol was wtreckende ende omtrent den oeuer sittende hebben sij die goede visschen wtghecoren in hen vaten maer die quade hebben sij wech gheworpen.
 alsoe salt wesen in dat voleynden der werelt die enghelen sullen wtgaen ende sij sullen die quade wtsceyden wt dat midden der rechtuerdigher ende die worpen inden ouen des viers daer sal ghescrey sijn ende crijsselinghe der tanden.
 hebdi alle dese dinghen verstaen.
 sy segghen hem iae wy hy seyde hen daerom een ieghelijck gheleert scribe int rijck der hemelen is ghelijck eenen mensch die een vader des huysghesins is die wt sijnen scadt voerts brengt oude dinghen ende nieuwe.
 ende het is ghesciet doen iesus dese parabele voleyndt hadde dat hy van daer is doer ghegaen.
 ende comende in sijn lant leerde hy hen lieden in hen sinagogen alsoe dat sij hen verwonderden ende seyden.
 van waer comen desen dese wijsheyt ende crachtighe wercken.
 en is dit niet eens timmermans sone.
 en heet sijn moeder niet maria.
 ende sijn broeders iacobus ende ioseph ende simon ende iudas ende sijn susters en sijn die niet allegader by ons.
 van waer comen dan desen alle dese dinghen.
 ende sij worden in hem verarghert.
 maer iesus seyde hen gheen propheet en is sonder eere dan in sijn lant ende in sijn huys.
 ende hy en heeft daer niet veel mirakelen ghedaen om haerlieder ongheloouicheyt wille.
 in dien tijde heeft herodes een vanden vier vorsten ghehoort die fame van iesus ende hy seyde sijnen knechten.
 dit is iohannes die doopere hy is van die dooden opghestaen ende daer om wercken die crachten doer hem.
 want herodes heeft iohannem gheuanghen ende hem ghebonden ende ghestelt inden kerker om herodias wille sijns broeders huysvrouwe.
 want iohannes seyde hem ten is v niet gheorloft die te hebben.
 ende willende hem dooden heeft hy tvolck ghevreest want sij hadden hem als eenen propheet.
 ende op den dach van herodes gheboorte soe heeft herodias dochter ghedanst int midden ende theeft herodi behaecht.
 waer om dat hy met eenen eede haer beloeft heeft te gheuen wat sij van hem begheren soude.
 ende te voren vermaent wesende van haer moeder.
 gheeft my seyt sij hier in een scotel thooft van iohannes den doopere.
 ende die coninck is bedroeft gheweest maer om den eedt ende om die ghene die tsamen ter tafelen saten soe heeft hy gheboden datment gheuen soude.
 ende hy heeft ghesonden ende iohannem onthooft inden kerker ende sijn hooft is ghebracht in een scotele ende is der iongher dochter ghegheuen ende sij heeft dat haerder moeder ghedraghen.
 ende sijn discipelen daer comende hebben dlichaem ghehaelt ende dat begrauen ende comende hebben sij iesu dat ghebootscapt.
 dwelc als iesus ghehoort hadde soe is hy van daer gheweken in een sceepken tot een woeste plaetse wten weghe.
 ende alst die scaren ghehoort hadden soe sijn sij hem te voete gheuolcht van die steden.
 ende wtcomende heeft hy die groote scare ghesien ende hy heeft haerder ontfermt ende hen ziecken ghenesen.
 ende alst auont gheworden was soe sijn zijn discipelen tot hem ghecomen segghende die plaetse is woest ende die vre is nu ouerleden.
 laet die scaren gaen dat sij gaende tot die casteelen moghen spijse voer hen seluen coopen.
 maer iesus seyde hen.
 ten is hen gheen noot te gaen gheeft hen ghy teten sy hebben hem gheantwoert wy en hebben hier maer vijf brooden ende twee visschen.
 die welcke heeft hen gheseyt haelt my die herwaerts.
 ende als hy der scaren gheboden hadde te sitten opt hoy ghenomen hebbende die vijf brooden ende twee visschen siende ten hemelwaerts heeft hy die ghebenedijt ende ghebroken ende heeft sijnen discipelen die brooden ghegheuen ende die discipelen der scaren.
 ende sij hebben alle gheten ende sijn versaet gheworden.
 ende sij hebben die bleuelinghen opghenomen twaelf coruen vol brockelinghen.
 ende der gheender die daer aten was tghetal vijf duysent mans wtghenomen die vrouwen ende cleyn kinderen.
 ende ter stont gheboodt iesus sijnen discipelen dat sij opgaen souden in een sceepken ende voer hem varen ouer die zee tot dat hy die scaren verlaten soude.
 ende als hy die scare ghelaten hadde soe is hy op eenen berch gheclommen alleen om te bidden.
 ende alst auont gheworden was soe was hy daer alleen ende dat sceepken worde int midden der zee metten baren gheworpen want den wint was contrarie.
 maer in die vierde wake des nachts soe is hy tot hen ghecomen wandelende op die zee.
 ende sij siende hem op die zee wandelen sijn verbaest gheweest segghende het is een phantasie.
 ende van vreesen hebben sij gheroepen ende terstont heeft iesus tot hen ghesproken segghende hebt betrouwen ic bent en wilt niet vreesen.
 ende petrus antwoerdende heeft gheseyt heere eest dat ghijt sijt soe ghebiet dat ick tot v come opt water.
 ende hy heeft gheseyt coemt.
 ende petrus nedergaende wten sceepken wandelde opt water om dat hy comen soude tot iesum maer siende eenen stercken wint heeft hy ghevreest ende als hy begonst te sincken soe heeft hy gheroepen segghende heere behoudt my.
 ende iesus ter stont sijn hant wtreyckende heeft hem ghegrepen ende tot hem gheseyt.
 ghy van cleynen ghelooue waerom hebdi ghetwijfelt.
 ende als sij opgheclommen waren int sceepken soe heeft den wint ophehouden.
 ende die int sceepken waren sijn ghecomen ende hebben hem aenbeden segghende voerwaer ghy sijt gods sone.
 ende als sij ouersghesceept waren soe sijn sij ghecomen int lant van genesar.
 ende als die mannen van dier plaetsen hem bekent hadden soe hebben sij ghesonden in alle dat lantscap ende sij hebben voer hem ghebracht alle die qualijc te passe waren ende sij baden hem dat sij te minsten die vesen van sijnen cleede souden raken ende alle diese raecten sijn ghesont gheworden.
 doen sijn tot hem comen van ierusalem die scriben ende phariseen seggende waer om ouertreden v discipelen die insettinghe der ouders.
 want sij en wasschen hen handen niet als sij broot eten.
 ende hy antwoerdende heeft tot hen gheseyt.
 waer om ouertreedt ghi gods gebot om uwe insettinghe.
 want god heeft gheseyt.
 eert vader ende moeder ende soe wie vader oft moeder vermalendijt die sterue die doot.
 maer ghy lieden segghet soe wie vader oft moeder seyt.
 soe wat gaue van my coemt dat sal v baten ende hi en sal sijnen vader ende sijn moeder niet eeren ende ghy hebt te niet ghedaen het ghebodt godts om uwe insettinghe.
 ghy ypocrijten wel heeft van v ghepropheteert isaias die propheet segghende dit volck eert my metten lippen maer hen herte is verre van my.
 maer sonder sake dienen sij my leerende die leeringhen ende gheboden der menschen.
 ende als hy die scaren tot hem gheroepen hadde soe heeft hy hen gheseyt hoort ende verstaet.
 dat inden mont gaet en besmet den mensche niet maer dat wten mont coemt dat besmet den mensche.
 doen hebben sijn discipelen tot hem comende hem gheseyt weet ghy wel dat die phariseen dit woert ghehoort hebbende verarghert sijn gheweest.
 ende hy antwoerdende heeft gheseyt alle plantinghe die mijn hemelsche vader niet gheplant en heeft sal wtgheroyt worden.
 laetse gheworden sij sijn blent der blinden leytsmannen.
 maer eest dat een blinde eenen blinden leyt soe vallen sy beyde in die grachte.
 ende petrus antwoerdende heeft tot hem gheseyt verclaert ons dese parabele.
 ende hy heeft gheseyt sijt ghy lieden noch sonder verstant.
 en verstaedi niet dat alle dat inden mont coemt inden buyck gaet ende doer den natuerlijcken wtganc wt gheworpen wort.
 maer die dinghen die wten mont gaen die comen wter herten ende die besmetten den mensch.
 want wter herten comen die quade ghedachten dootslaghen ouerspelen oncuyscheden dieuerien valsche ghetuyghenissen gods lasteringhen.
 dit sijn die dinghen die den mensch besmetten.
 maer met onghewasschen handen eten en besmet den mensch niet.
 ende iesus van daer wtghegaen sijnde is wten weghe ghegaen in die palen van tyrus ende sydon.
 ende siet een chananeussche vrouwe van dien palen wt ghegaen sijnde heeft gheroepen segghende hem ontfermt v mijnder heere dauids sone mijn dochter wort qualijck ghequelt vanden duyuel.
 die welcke en heeft haer niet een woert gheantwoert.
 ende sijn discipelen tot hem comende baden hem segghende laetse gaen want sij roept ons nae.
 ende hy antwoerdende heeft gheseyt ick en ben niet ghesonden dan tot die verloren scapen des huys van israel.
 maer sij is comen ende heeft hem aenghebeden segghende heere helpt my.
 die welcke antwoerdende heeft gheseyt.
 ten is niet goet te nemen der kinderen broot ende worpen dat den honden.
 maer sij heeft gheseyt tes emmer heere want die hondekens eten oock van die broxkens die van haerder heeren tafel vallen.
 doen heeft iesus antwoerdende haer gheseyt o vrouwe groot is v ghelooue v ghesciede ghelijck ghy wilt.
 ende haer dochter is ghenesen van dier vren.
 ende doen iesus van daer doerghegaen was soe is hy ghecomen omtrent die zee van galileen ende climmende op eenen berch heeft hy daer gheseten.
 ende veel scaren quamen tot hem hebbende met hen stomme blinde crepele crancke ende veel andere ende sij hebben die gheworpen aen sijn voeten ende hy heeftse ghenesen alsoe dat die scaren hen verwonderden siende die stomme sprekende die crepele wandelende die blinde siende ende sij loofden grootelijck den godt van israel.
 ende iesus sijn discipelen tsamen gheroepen hebbende heeft gheseyt my ontfermt der scaren want sij nu drij daghen by my ghestadelijck blijuen ende sij en hebben niet dat sij eten moghen ende ick en wilse niet vastende laten gaen dat sij onder weghen niet flau en worden.
 ende die discipelen segghen hem van waer sullen wy dan soe veel brooden moghen hebben in die woestijne dat wy soe groote menichte mochten versaden.
 ende iesus seyde tot hen.
 hoe veel brooden hebdi.
 ende sij antwoerden seuen ende een luttel vischkens.
 ende hy heeft der scaren gheboden dat sij souden neder sitten op die aerde.
 ende nemende die seuen brooden ende visschen ende danckende heeft hy die ghebroken ende sijnen discipelen ghegheuen ende die discipelen hebbent den volcke ghegheuen.
 ende sij hebben alle gheten ende sijn versaet gheworden.
 ende van datter gheouert was vanden brockelinghen hebben sij opghenomen seuen volle manden.
 ende die daer gheten hadden waren vier duysent menschen sonder die vrouwen ende cleyn kinderen.
 ende als hy die scare ghelaten hadde soe is hy in een sceepken opghegaen ende is ghecomen in die palen van magedan.
 ende die phariseen ende saduceen sijn tot hem ghecomen tempterende.
 ende sy hebben hem ghebeden dat hy hen een teeken vanden hemel toonen soude.
 maer hy antwoerdende heeft hen gheseyt alst auont worden is soe segdi.
 tsal claer weder sijn want den hemel is root.
 ende des smorghens.
 heden salt tempeest sijn want den droeuighen hemel is root schijnende.
 aldus weet ghy die ghedaente des hemels te onderkennen ende en condi die teekenen der tijden niet onderkennen.
 dit quaet ende ouerspelich gheslachte begheert een teeken ende hem en sal gheen teeken gegheuen worden dan het teeken van ionas den prophete ende als hy die verlaten hadde soe is hy wech ghegaen.
 ende doen sijn discipelen ghecomen waren ouer die zee soe hebben sij vergheten brooden te nemen.
 die welcke heeft hen gheseyt siet aen ende wacht v voer den heue der phariseen ende sadduceen.
 ende sij dachten in hen seluen segghende.
 wy en hebben gheen brooden ghenomen.
 ende iesus dit wetende heeft gheseyt.
 wat dencti onder v lieden ghy van cleynen ghelooue dat ghy gheen brooden en hebt.
 en verstadi noch niet noch en sijdi niet ghedachtich der vijf brooden onder die vijf duysent menschen ende hoe veel coruen dat ghy opnaemt.
 noch der seuen brooden onder die vier duysent menschen ende hoe veel manden dat ghi opnaemt.
 waer om en verstaedi niet ick v vanden broode niet gheseyt en hebbe.
 wacht v vanden heue der phariseen ende sadduceen.
 doen hebben sij verstaen dat hy niet gheseyt en hadde datmen wachten moet vanden heue der brooden maer van die leeringhe der phariseen ende sadduceen.
 ende iesus is comen in die palen van cesarien philippi ende hy vraechde sijn discipelen segghende wien segghen die menschen te sijn den sone des menschen.
 ende sij hebben gheseyt die sommighe iohannem den dooper die ander eliam maer die andere ieremiam oft een vanden propheten.
 ende iesus seyt to hen.
 maer wie segt ghi my te wesen.
 simon petrus antwoerdende heeft gheseyt ghy sijt christus die sone des leuende gods.
 ende iesus antwoerdende heeft hem gheseyt salich sijdi simon bariona want vleesch ende bloet en heuet v niet gheopenbaert maer mijn vader die in die hemelen is.
 ende ic segghe v dat ghy petrus sijt ende op desen steen sal ick timmeren mijn kercke ende die poorten der hellen en sullen tseghen haer niet verwinnen.
 ende v sal ick gheuen die slotelen van dat rijck der hemelen.
 ende al wat ghi bindt op die eerde sal oock ghebonden sijn in die hemelen.
 ende al wat ghi ontbint op die eerde dat sal ontbonden sijn ooc in die hemelen.
 doen heeft hy sijnen discipelen gheboden dat sij niemanden segghen en souden dat hy iesus christus was.
 van doen begonste iesus sijnen discipelen te toonen dat hy soude moeten gaen te ierusalem ende veel lijden vanden ouders ende scriben ende princen der priesteren ende ghedoot worden ende ten derden daghe verrijsen.
 ende petrus hem te hemwaerts nemende heeft hem begonst te straffen segghende.
 verre sij dat van v heere dat en sal v niet ghescieden.
 die welcke hem ommekeerende heeft petro gheseyt.
 gaet achter my sathana ghi sijt mij tot verarghenisse.
 want ghi en smaect niet dat goddelijck is maer dat menschelijck.
 doen seyde iesus tot sijnen discipelen.
 isser iemant die na my comen wilt die verloochene sij seluen ende neem sijn cruys ende volghe my nae.
 want soe wie sijn ziele wilt behouden die salse verliesen maer die sijn ziele om mijnen wille verliest dat salse vinden.
 want wat batet den mensche eest dat hy alle die werelt wint maer sijn der zielen verlies lijdet.
 oft wat manghelinghe sal een mensch gheuen voor sijn ziele.
 want die sone des menschen sal comen in die glorie sijns vaders met sijnen enghelen ende dan sal hy eenen ieghelijcken weder gheuen nae sijn wercken.
 voerwaer ick segghe v lieden daer esser sommighe vanden ghenen die hier staen die die doot niet smaken en sullen tot dat sij sien sullen den sone des menschen comende in sijn rijck.
 ende nae ses daghen soe neemt hy tot hem petrum ende iacobum ende iohannem sijnen broedere ende hy leytse op eenen hooghen berch besijden ende hy is in een ander ghedaente verandert gheweest voer hen.
 ende sijn aensicht heeft claer ghescenen als die sonne ende sijn cleederen sijn wit gheworden ghelijck sneu.
 ende siet hen hebben gheopenbaert moyses ende elias met hem sprekende.
 ende petrus antwoerdende heeft tot iesum gheseyt.
 heere het is ons goet hier te sijn eest dat ghy wilt soe laet ons hier maken drij tabernakelen v een moysi een ende elie een.
 doen hy noch sprack siet soe heeft een claer wolcke hen ouer lommert.
 ende siet een stemme vander wolcken segghende.
 dit is mijn beminde sone inden welcken ic my wel behaecht hebbe hoort hem.
 ende die discipelen dit hoorende sijn op hen aensicht gheuallen ende hebben seer ghevreest.
 ende iesus is by hen comen ende heeftse gheraect ende hen gheseyt staet op ende en wilt niet vreesen.
 ende opheffende hen ooghen en hebben sij niemanden ghesien dan alleen iesum.
 ende als sij vanden berch neder ghinghen soe heeft hen iesus beuolen segghende niemanden en segt dit visioen tot dat die sone des menschen van die dooden opstae.
 ende die discipelen hebben hem gheuraecht segghende wat eest dan dat die scriben segghen dat elias ierst mael comen moet.
 ende hy antwoerdende heeft hen gheseyt elias sal sekerlijck comen ende alle dinghen weder te recht brenghen maer ick segghe v lieden dat elias nu comen is ende sij en hebben hem niet ghekent maer sij hebben in hem ghedaen alle dat sij ghewilt hebben.
 ende alsoe sal die sone des menschen van hen lijden.
 doen hebben die discipelen verstaen dat hy hem van iohannes den dooper gheseyt hadde.
 ende doen hy by die scare ghecomen was soe is tot hem comen een mensch op sijn knyen voor hem nedergheuallen segghende heere ontfermt v mijns soens want hy is maensuchtich ende is qualijck te passe want dicmael valt hy int vier ende dicmael int water ende ic hebben voer v discipelen ghebracht ende sij en hebben hem niet connen ghenesen iesus antwoerdende heeft gheseyt o ghy ongheloouich ende verkeert gheslachte hoe langhe sal ick met v lieden wesen.
 hoe langhe sal ick v lijden.
 brengt hem her waerts tot my.
 ende iesus heeft dien ghestraft ende die duyuel is daer wtghegaen ende tkint is ghenesen gheweest van dier vren doen sijn die discipelen secretelijck ghecomen tot iesum ende hebben gheseyt waer om en hebben wy dien niet connen wtworpen.
 iesus heeft hen gheseyt om uwer ongheloouicheyt wille.
 want voerwaer ick segghe v lieden eest dat ghi ghelooue hebt als een mostaerts saet soe suldi segghen tot desen berch gaet van hier ouer derwaerts ende hy sal daer ouergaen ende niet en sal v onmoghelijck sijn.
 maer desen aert en wort niet wt gheworpen dan doer bidden ende vasten.
 ende doen sij verkeerden in galileen soe heeft iesus tot hen gheseyt.
 die sone des menschen sal gheleuert worden in die handen der menschen ende sij sullen hem dooden ende ten derden daghe sal hy verrijsen.
 ende sij sijn seer bedroeft gheworden.
 ende doen sij te capharnaum ghecomen waren soe quamen tot petrum die den tolpenninck ontfinghen ende sij hebben tot hem gheseyt v meester en betaelt hy den tolpenninck niet.
 hy seyde iae hy.
 ende doen hy in huys ghecomen was soe voerquam hem iesus segghende wat dunct v simon.
 die coninghen der aerden van wien nemen sij tribuyt oft chijns.
 van haren kinderen oft van die vreemde.
 ende hy seyde van die vreemde iesus seyde tot hem.
 soe sijn die kinderen dan vrij.
 maer op dat wy hen niet en verargheren gaet henen ter zee ende worpt eenen henghel wt ende den visch die ten iersten op coemt dien neemt ende sijnen mont openghedaen hebbende suldi eenen stater penninck vinden dien nemende gheeft hen lieden voor my ende v.
 in die vre sijn die discipelen tot iesum ghecomen segghende wie meyndi dat die meeste is int rijck der hemelen.
 ende iesus tot hem roepende een cleyn kindeken heeft dat ghestelt int midden van hen ende hy heeft gheseyt.
 voerwaer ic segghe v ten sij dat ghy bekeert wort ende wort als cleyn kinderen soe en suldi int rijck der hemelen niet comen.
 daer om soe wie hem verootmoedicht ghelijck dit cleyne kindeken die is die meeste int rijck der hemelen.
 ende soe wie een sulck cleyn kindeken ontfanct in mijnen naem die ontfanct my maer soe wie een van desen cleynen die in my gheloouen verarghet het waer hem orbaerlijck dat eenen molensteen aen sijnen hals ghehanghen worde ende dat hy verdroncken worde in die diepte der zee.
 wee der werelt van die verarghernissen.
 want het is van noode datter verarghernisse comen.
 maer nochtans wee dien mensch doer den welcken die verarghernisse coemt.
 maer eest dat v hant oft uwen voet v verarghert soe snydt dien af ende worpten van v tes v beter int leuen te gaen cranck oft crepel dan twee handen ende twee voeten hebbende gheworpen te worden int eewich vier.
 ende eest dat v ooghe v verarghert soe trectse wt ende worpse van v tes v beter een ooghe hebbende int leuen te gaen dan twee ooghen hebbende gheworpen te worden in die helle des viers.
 siet dat ghi niet en versmaet een van desen cleynen.
 want ick segghe v dat hen enghelen in die hemelen altijt sien daenschijn mijns vaders die in die hemelen is.
 want die sone des menschen is ghecomen salich te maken tghene datter verloren was.
 wat dunct v lieden.
 eest dat iemant hondert scapen heeft ende datter een van dien verdoelt is en laet hy niet die neghen ende neghentich op die berghen ende gaet soecken tghene datter verdoelt is.
 ende eest dat ghebuert dat hijt vint voerwaer ick segghe v dat hy daer af hem meer verblijdt dan van die neghen ende neghentich die niet ghedoelt en hebben.
 alsoe en eest ooc den wille niet voor uwen vader die in die hemelen is datter een van desen cleynen sal verloren gaen.
 maer eest dat v broeder teghen v sondicht soe gaet ende straft hem tusschen v ende hem alleen eest dat hy v hoort soe suldi uwen broeder ghewonnen hebben maer eest dat hy v niet en hoort soe neemt met v noch eenen oft twee op dat inden mont van twee oft drij ghetuyghen mach alle woert staen.
 maer eest dat hy die niet en hoort soe segghet der kerken maer eest dat hy die kercke niet en hoort soe laet hem v wesen als een heydene ende een publicaen.
 voerwaer ick segghe v al wat ghy bindt op die eerde dat sal ghebonden sijn oock inden hemel ende al wat ghi ontbindet opder aerden dat sal ontbonden sijn oock inden hemel.
 wederom segghe ick v lieden dat eest sake datter twee van v lieden ouer een comen opder eerden.
 van alle dinck wat sij begheren sal hen ghescieden van mijnen vader die in die hemelen is.
 want waerder erghens twee oft drij vergadert sijn in mijnen naem daer ben ick int midden van hen.
 doen heeft petrus tot hem comende gheseyt heere hoe dicmael sal mijn broeder in my sondighen ende dat ict hem vergheuen sal.
 tot seuenmael.
 ende iesus heeft hem gheseyt ick en segghe v niet tot seuenmael maer tot tseuentich werf seuenmael.
 daer om is trijck der hemelen ghelijc eenen mensch wesende coninck die rekeninghe houden wilde met sijnen knechten.
 ende doen hy begonste te rekenen soe is hem een voerghebracht die hem sculdich was thien duysent ponden.
 ende doen hy niet en hadde daer af dat hijt betalen mochte soe heeft die heere gheboden dat men hem vercoopen soude ende sijn huysvrouwe ende kinderen ende alle dat hy hadde ende betalinghe doen.
 maer die knecht nederuallende heeft hem ghebeden seggende hebt patiencie met my ende ick salt v al betalen.
 ende die heere ontfermende dies knechts heeft hem laten gaen ende die scult heeft hy hem quijt ghescouden.
 ende die selue knecht wtghegaen sijnde heeft gheuonden een van sijnen mede knechten die hem sculdich was hondert penninghen ende houdende heeft hy hem gheworcht segghende betaelt dat ghy sculdicht sijt.
 ende sijn medeknecht nederuallende badt hem segghende hebt patientie met my ende ick salt v al betalen.
 maer hy en wildet niet maer hy is wech ghegaen ende heeft hem in den kerker gheworpen tot dat hy die scult betalen soude.
 maer sijn mede knechten siende datter ghesciedde sijn seer bedroeft gheweest ende sij sijn ghecomen ende hebben haren heere vertelt al datter ghesciet was.
 doen heeft hem sijn heere gheroepen ende hem gheseyt.
 ghy boose knecht alle v scult heb ic v quijt ghescouden om dat ghy my ghebeden hebt en moeste ghy daer om oock ws mede knechts niet ontfermen ghelijck ick ws ontfermt hebbe.
 ende sijn heere gram wesende heeft hem den pijnighers gheleuert tot dat betalen soude alle die scult.
 alsoe sal oock mijn hemelsche vader v lieden doen eest dat ghy een ieghelijck sijnen broeder niet en vergheeft van uwen herten.
 ende tes ghesciet doen iesus dese woerden voleynt hadde dat hy is vertrocken wt galileen ende ghecomen in die palen van iudeen ouer die iordane ende hem sijn veel scaren gheuolcht ende hy heeftse daer ghenesen.
 ende die phariseen sijn tot hem ghecomen hem tempterende ende segghende eest eenen mensch gheorloft sijn huysvrouwe te verlaten om alderley saken.
 die welcke antwoerdende heeft hen gheseyt en hebdi niet ghelesen dat die ghene die van tbeginsel den mensche ghemaect heeft heeftse ghemaect eenen man ende een vrouweende hy heeft gheseyt .
 daer om sal een mensch vader ende moeder verlaten ende sijnder huysvrouwen aencleuen ende sij sullen twee in een vleesch zijn.
 hier om en sijn sij nu niet twee maer een vleesch.
 daer om wat godt versaemt heeft dat en sceyde die mensch niet.
 sij segghen hem waer om heeft moyses dan gheboden eenen sceybrief te gheuen ende te verlaten.
 hy heeft hen gheseyt moyses heeft om die hartheyt uwer herten v lieden toeghelaten van v huysvrouwen te sceyden maer vant beghinsel en heuet alsoe niet gheweest.
 maer ick segghe v dat soe wie van sijn huysvrouwe sceyt ten ware om ouerspels wille ende een ander trouwet die doet ouerspel ende soe wie een verlatene trouwet die doet ouerspel.
 sijn discipelen segghen tot hem es des menschen sake alsulck met sijnder huysvrouwen soe en eest niet orberlijck te trouwen.
 die welcke heeft hen gheseyt sij en vaten alle dit woert niet maer die vatent den welcken dat ghegheuen is.
 want daer sijn sommighe versnedene die van haers moeders lichaem alsoe gheboren sijn ende daer sijn versnedene die ghemaect sijn vanden menschen ende daer sijn versnedene die hen seluen versneden hebben om trijck der hemelen.
 diet vaten mach die vatet.
 doen sijn hem cleyn kinderkens aen ghebracht dat hy sijn handen op die legghen soude ende bidden.
 ende die discipelen straftense maer iesus seyde hen laet toe die cleyne kinderkens ende en wiltse niet verbieden tot my te comen.
 want alsulcken behoort het rijck der hemelen toe.
 ende als hy hen sijn handen opgheleyt hadde soe is hy van daer wech ghegaen.
 ende siet een tot hem comende seyde tot hem goede meester wat goets mocht ic doen dat ic het eewich leuen mocht hebben.
 die welcke heeft hem gheseyt wat vraechdi my vant goet.
 een esser goet dats godt.
 maer wilt ghi tot dat leuen ingaen onderhoudt die geboden.
 hy seydt hem welcke.
 ende iesus heeft gheseyt ghy en sult gheenen dootslach doen.
 ghy en sult gheen ouerspel doen.
 ghy en sult gheen dieuerie doen.
 ghy en sult gheen valsch ghetuyghenisse gheuen eert uwen vader ende uwe moeder ghy sult uwen naesten lief hebben als v seluen.
 die ionghelinck seyde tot hem alle dese heb ick bewaert van mijnder ioncheyt af wat ghebreect my noch.
 ihesus heeft hem gheseyt eest dat ghy wilt volmaect sijn soe gaet vercoopt dat ghi hebt ende gheuet den armen ende ghy sult eenen scadt hebben inden hemel ende coemt volcht my.
 maer doen die ionghelinck dit woert ghehoort hadde is hy droeuich wech ghegaen.
 want hy hadde veel besittinghen.
 ende iesus seyde sijnen discipelen voerwaer ick segghe v dat een rijck mensch niet lichtelijck en sal int rijck der hemelen comen.
 ende weder om segghe ick v lichtelijcker eest eenen kemel doer eender naelden ooghe te gaen dan den rijcken mensch te comen int rijck der hemelen.
 ende die discipelen dese dinghen ghehoort hebbende sijn seer verwondert gheweest segghende wie sal dan moghen salich wesen.
 ende iesus aensiende heeft hen gheseyt by die menschen eest onmoghelijck maer by gode sijn alle dinghen moghelijck.
 doen heeft petrus antwoerdende tot hem gheseyt siet wy hebben alle dinghen achterghelaten ende sijn v gheuolcht.
 wat sal ons dan worden.
 maer iesus heeft tot hen gheseyt voerwaer ick segghe v lieden dat ghy die my gheuolcht sijt in die wedergheboerte als die sone des menschen sitten sal inden stoel sijnder maiesteyt ooc sitten sult op twaelf stoelen ordeelende die twaelf gheslachten van israel.
 ende alle die achterlaet huys oft broeders oft susters oft vader oft moeder oft huysvrouwe oft kinderen oft ackerlanden om mijnen naem die sal hondertfout ontfanghen ende het eewich leuen besitten.
 maer veel vanden iersten sullen die laetste wesen ende veel vanden laetsten dierste.
 het rijck der hemelen is ghelijck eenen mensch die vader des huysghesins is die wtghegaen is ten iersten morghenstont om werckluyden te hueren in sijnen wijngaert.
 ende als hy ouercomen was metten wercluyden om den daghelijcschen penninck heeft hy die ghesonden in sijnen wijngaert.
 ende wt ghegaen sijnde omtrent der derder vre heeft hy ander ghesien op die merct ledich staende en hy heeft dien gheseyt gaet ghy oock in den wijngaert ende wat recht is dat sal ick v gheuen.
 ende sij sijn wech ghegaen.
 ende wederom is hy wtghegaen omtrent der sester ende neghenster vren ende heeft desghelijcs ghedaen.
 maer omtrent die elfste vre is hy wtghegaen ende heefter ander staende gheuonden ende hy seyt tot die waer om staedi hier alle den dach ledich.
 ende sij segghen hem om dat ons niemant ghehuert en heeft hy seyt dien gaet ghy lieden ooc in den wijngaert.
 ende alst auont gheworden was soe seyt die heere vanden wijngaert tot sijnen huysmeester roept die wercluyden ende betaelt hen haren loon beginnende vanden laetsten totten iersten.
 als sij dan quamen die omtrent der elfster vren ghecomen waren hebben sij elck eenen penninck ontfanghen.
 ende die ierste oock comende hebben ghemeynt dat sij meer ontfanghen souden ende sij hebben ontfanghen elck eenen penninck.
 ende ontfanghende hebben sij ghemurmureert teghen den vader des huysghesins segghende dese alder laetste en hebben maer een vre ghewracht ende ghy hebt die ons ghelijck ghemaect die den last van den daghe ghedraghen hebben ende die hitte.
 ende hy antwoerdende heeft tot eenen van dien gheseyt vrient ick en doe v gheen onghelijck en sijt ghy niet om eenen penninck met my ouercomen.
 neemt dat uwe is ende gaet henen ick wil oock desen laetsten gheuen ghelijc v.
 oft en eest my niet gheorloft te doen dat ic wille.
 es v ooghe quaet om dat ick goet ben.
 alsoe sullen die laetste dierste wesen ende dierste die laetste.
 want veel isser gheroepen ende luttel wtuercoren.
 ende iesus opwaerts gaende nae ierusalem heeft tot hem ghenomen die twaelf discipelen secretelijck ende heeft hen gheseyt siet wy gaen opwaerts nae ierusalem ende die sone des menschen sal gheleuert worden den princen der priesteren ende den scriben ende sij sullen hem ter doot verwijsen ende sij sullen hem den heydenen leueren om te bespotten ende te gheesselen ende te cruycen ende opden derden dach sal hy weder opstaen.
 doen is tot hem ghecomen die moeder van zebedeus kinderen met haren sonen aenbiddende ende begherende wat van hem.
 die welcke heeft haer gheseyt wat wildi.
 ende sij seyde hem segt dat dese mijn twee sonen sitten deen aen v rechte hant ende dander aen v slincke hant in v rijck.
 ende iesus antwoerdende heeft gheseyt ghy en weet niet wat ghy begheert.
 moechdi drincken den kelck den welcken ick drincken sal.
 sy hebben hem gheseyt iae wy.
 hy heeft hen gheseyt mijnen kelck suldi voerwaer drincken maer te sitten aen mijn rechte hant ende slincker hant dat en behoirt my niet v lieden te gheuen maer den ghenen diet bereydt is van mijnen vader.
 ende dit hoorende die thiene hebben hen verbolghen van die twee broeders.
 maer iesus heeftse tot hem gheroepen ende gheseyt ghy weet wel dat die princen der heydenen heerscappie ouer hen hebben ende die de meeste sijn ghebruycken macht ouer hen maer alsoe en salt niet wesen onder v lieden maer soe wie dat onder v lieden wilt die meeste worden die sij v lieder dienaer ende die onder v lieden wilt dierste sijn sal v lieder dienaer sijn ghelijck die sone des menschen niet comen en is om ghedient te worden maer om te dienen ende sijn ziele te gheuen tot een verlossinghe voor vele.
 ende als sij van iericho ghinghen soe is hen een groote schare gheuolcht ende siet twee blenden sittende by den wech hebben ghehoort dat iesus voerby ginck ende sij hebben gheroepen segghende heere ontfermt v onser dauids sone.
 ende die scare straftese dat sij swijghen souden maer sij riepen te meer segghende heere ontfermt v onser dauids sone.
 ende iesus heeft ghestaen ende hy heeftse gheroepen ende gheseyt.
 wat wildi dat ick v doe.
 sij segghen tot hem heere dat onse ooghen gheopent worden.
 ende iesus haerder ontfermende heeft hen ooghen gheraect.
 ende ter stont hebben sij ghesien ende sijn hem gheuolcht.
 ende als sij ierusalem ghenaecten ende comen waren tot bethphage totten berch van oliueten doen heeft iesus twee discipelen ghesonden segghende tot hen gaet int casteel dat teghen v lieden ouer is ende ter stont suldi vinden een ezelinne ghebonden ende een vuelen met haer.
 ontbintse ende brenchtse tot my ende eest dat v iemant iet seyt segt dat die heere dese van doene heeft ende ter stont sal hy die laten gaen.
 ende dit is ghedaen om dat volbracht soude worden datter gheseyt is door den propheet seggende segt der dochter van sion.
 siet v coninck coemt v saechtmoedich ende sittende op een ezelinne ende op een vuelen het ionck van een iocdraghende beeste.
 ende die discipelen gaende hebben ghedaen alsoe hen iesus gheboden hadde.
 ende sij hebben die ezelinne ende dat vuelen tot hem ghebracht ende sij hebben daer op hen cleederen gheleyt ende hebben hem daer op doen sitten.
 ende een seer groote scare hebben hen cleederen in den wech ghespraeyt die andere hebben tacken vanden boomen ghehouwen ende stroydden die inden wech ende die scaren die voere ghinghen ende die nae volchden riepen al segghende hosanna den sone van dauid ghebenedijt sij hij die daer coemt inden naem des heeren hosanna in dalder hoochste.
 ende als hy in ierusalem comen was soe is alle die stadt beroert gheworden segghende wie is dese.
 ende die luyden seyden dit is iesus die prophete van nazareth galilee.
 ende iesus is binnen ghegaen inden tempel godts ende hy dreef wt alle die vercoopers ende coopers inden tempel ende die tafelen der wisselaers ende die setelen der duyuen vercoopers heeft hy om gheworpen ende hy seyt hen tes ghescreuen.
 mijn huys sal een bede huys ghenoemt worden ende ghy hebt dat een moerdenaers speluncke ghemaect.
 ende tot hem sijn ghecomen blinde ende crepele inden tempel ende hy heeftse ghenesen.
 maer die princen der priesteren ende die scriben siende het wonder dat hy ghedaen hadde ende die kinderen roepende inden tempel ende segghende hosanna den sone van dauid sijn verbolghen gheweest ende hebben tot hem gheseyt hoordi wat dese segghen.
 maer iesus heeft tot hen gheseyt ia ic voerwaer en hebdi noyt ghelesen dat wten mont der onmondigher kinderen ende der suyghelinghen hebdi den lof volmaect.
 ende hem latende is hy buyten wter stadt ghegaen in bethanien ende aldaer is hy ghebleuen.
 maer des morghens nae die stadt keerende heeft hy hongher ghehadt.
 ende siende eenen vigheboom omtrent den wech is hy tot dien ghegaen ende en heeft daer niet in gheuonden dan alleen bladeren ende hy heeft tot dien gheseyt nemmermeer en wasse van v vrucht inder eewicheyt.
 ende den vijchboom is terstont drooghe gheworden.
 ende die discipelen dit siende hebben hen verwondert segghende hoe is dien terstont verdroocht.
 ende iesus antwoerdende heeft hen gheseyt voerwaer ick segghe v eest dat ghy ghelooue hebt ende niet en twijfelt soe en suldi dit niet alleen vanden vigheboom doen.
 maer ooc eest dat ghi desen berch segt.
 neemt v op ende worpt v in die zee het sal ghescieden.
 ende al wat ghy begheert int ghebedt gheloouende dat suldi ontfanghen.
 ende als hy inden tempel comen was soe sijn tot hem daer hy was leerende ghecomen die princen der priesteren ende die ouders segghende doer wat macht doedi dese dinghen.
 ende wie heeft v dese macht ghegheuen.
 iesus antwoerdende heeft hen gheseyt ick sal v lieden oock een reden vraghen eest dat ghy my die segghet soe sal ick v lieden oock segghen doer wat macht dat ick dese dinghen doe iohannes doopsel van waer was dat vanden hemel oft vanden menschen.
 ende sij dachten in hen seluen segghende eest dat wy segghen vanden hemel soe sal hy ons segghen waerom en hebdi dan hem niet ghelooft.
 maer eest dat wy segghen vanden menschen soe vreesen wy die scare want sij houden iohannem allegader als eenen propheet.
 ende sij antwoerdende iesu hebben gheseyt wy en weetens niet.
 ende hy heeft hen oock gheseyt noch ick en segghe v lieden oock niet doer wat macht dat ick dese dinghen doe.
 maer wat dunct v lieden.
 een man hadde twee sonen ende gaende totten iersten heeft hy gheseyt sone gaet heden wech ende werct in mijnen wijngaert.
 ende die antwoerdende heeft gheseyt ic en wils niet doen.
 ende namaels doer berouwe beweecht sijnde is hy daer henen ghegaen.
 ende gaende totten anderen heeft hy des ghelijcs ghedaen.
 ende die antwoerdende heeft gheseyt ick gae heere ende hy en heefter niet ghegaen wie vanden tween heeft des vaders wille ghedaen.
 sij segghen hem dierste iesus seyde hen voerwaer ick segghe v lieden dat die publicanen ende ghemeyn vrouwen gaen voer v lieden int rijcke godts.
 want iohannes is tot v lieden comen in den wech der rechtuaerdicheyt ende ghy en hebt hem niet ghelooft maer die publicanen ende die ghemeyn vrouwen hebben hem ghelooft maer ghy dat siende en hebt namaels gheen berou ghehadt dat ghy hem gheloouen soudt.
 hoort noch een ander ghelijckenisse.
 daer was een mensch een vader des huysghesins die eenen wijngaert gheplant hadde ende hy heefter eenen thuyn ommegheleydt ende een persse in ghegrauen ende eenen torre op ghericht ende hy heeft dien den lantlieden verhuert ende hy is buytens lants ghereyst.
 ende als den tijt der vruchten aenghecomen was soe heeft hy sijn knechten ghesonden tot die lant lieden dat sij die vruchten van dien ontfanghen souden.
 ende die lantlieden sijn knechten gripende hebben den eenen gheslaghen den anderen ghedoot maer den anderen hebben sij ghesteent.
 weder om heeft hy ander knechten ghesonden meer in ghetale dan dierste waren ende sij hebben dien desghelijcs ghedaen.
 maer ten laetsten heeft hy tot hen sijnen sone ghesonden segghende sij sullen mijnen sone ontsien.
 ende die lantluyden den sone siende hebben gheseyt onder hen.
 dit is die erfghename coemt ende laet ons hem dooden ende wy sullen sijn erffenisse hebben.
 ende dien aengripende hebben sij hem wtgheworpen buyten den wijngaert ende ghedoot.
 hier om als die heere des wijngaerts sal ghecomen sijn wat sal hy dien lantlieden doen.
 ende sij segghen hem die quade sal hy qualijck verdoen ende sijnen wijngaert sal hy anderen lantluyden verhueren die hem vruchten sullen betalen te sijnen tijden.
 iesus seyt tot hen en hebdi noyt ghelesen in die scriftueren.
 dien steen den welcken die timmerlieden verworpen hebben es gheworden tot dat hooft van eenen hoecke.
 vanden heere is dit gheseyt ende tes wonderlijck in onsen ooghen.
 daer om segghe ick v lieden het rijck godts sal van v ghenomen worden ende tsal ghegeuen worden den heydenschen volcke sijn vrucht voertbrenghende.
 ende soe wie op desen steen valt die sal ghebroken worden.
 maer op den welcken hy valt dien sal hy al te male in cleyne stucken breken.
 ende doen die princen der priesteren ende phariseen ghehoort hadden sijn ghelijckenisse soe hebben sij verstaen dat hy van haerlieden seyde.
 ende soeckende hem te vanghen hebben sij die scaren ghevreest.
 want sij hielen hem als eenen propheet.
 ende iesus antwoerdende heeft hen wederom in gelijckenissen gesproken segghende.
 het rijck der hemelen is ghelijck gheworden eenen mensch wesende een coninck die sijnen sone een bruloft bereyt heeft.
 ende hy heeft sijn dienaeren ghesonden om te roepen die daer ghenoydt waren ter bruloft ende sij en wilden niet comen wederom heeft hy ander knechten ghesonden segghende segghet den ghenoodden.
 siet ick heb mijnen maeltijt bereydt mijn stieren ende ghemeste beesten sijn ghedoodt ende alle dinghen sijn bereedt coemt ter bruloft.
 maer die en hebbens niet gheacht ende sij sijn wech ghegaen die eene in sijn lanthuys ende die andere in sijn neringhe.
 maer die andere hebben sijn knechten ghenomen ende als sij hen versmaetheden aenghedaen hadden soe hebben sij die ghedoodt.
 ende doent die coninck ghehoort hadde soe is hy gram gheworden ende sijn heyren wt seyndende heeft hy die dootslaghers ghedoodt ende hen stadt verbrant.
 doen seyde hy sijnen knechten.
 die bruloft is emmers bereyt maer die ghenoodt waren en hebben dies niet waerdich gheweest daer om gaet tot die wtganghen der weghen ende alle die ghi vint die roept ter bruloft.
 ende sijn knechten wtghegaen sijnde in die weghen hebben vergadert alle die sij vonden hebben goede ende quade ende die bruloft is vol gasten gheworden.
 ende die coninck is in ghecomen dat hy sien soude die gasten die daer ter tafel saten ende hy heeft daer eenen mensch ghesien niet ghecleedt wesende met een bruloft cleedt.
 ende hy seyde tot hem vrient hoe sijdi hier inne comen sonder bruloft cleedt.
 ende hy werde stom.
 doen seyde die coninck den dienaeren met ghebonden handen ende voeten worpt hem in die wterste duysternissen daer sal screyinghe ende crijsselinghe der tanden sijn.
 want veel esser gheroepen maer luttel wtuercoren.
 doen hebben die phariseen wechgaende raet ghehouden dat sij hem vanghen souden in sijn woerden.
 ende sij seynden tot hem haer lieder discipelen metten.
 herodianen segghende meester wy weeten dat ghy warachtich sijt ende den wech gods inder waerheyt leert ende ghy en vraecht nae niemanden want ghy en neemt gheenen persoon der menschen wt daer om segt ons wat dunct v eest gheorloft den cijnspenninck den keyser te gheuen oft niet.
 ende iesus kennende hen valscheyt heeft gheseyt.
 wat tempteerdi my ghi hypocrijten.
 toent my die munte vanden chijns penninck ende sij hebben hem voert bracht eenen penninck.
 ende iesus heeft tot hen gheseyt.
 wiens is dit beelt ende dit opscrift.
 sy segghen hem des keysers.
 doen seyde hy tot hen.
 daer om gheeft den keyser dat den keyser toebehoert ende dat gode toebehoert gheeft gode.
 ende dit hoorende hebben sij hen verwondert ende hem verlatende sijn sij wech ghegaen.
 op dien dach sijn tot hem comen die saduceen die segghen datter gheen verrijsenisse en is ende sij hebben hem gheuraecht segghende meester moyses heeft gheseyt eest datter iemant ghestoruen is gheen kint hebbende dat sijn broeder soude trouwen die huysvrouwe van dien ende verwecken saet sijnen broedere.
 ende by ons waren seuen broederen ende dierste hebbende een huysvrouwe ghenomen is ghestoruen ende gheen saet hebbende heeft hy die huysvrouwe sijnen broedere achterghelaten.
 desghelijcs die tweede ende derde totten seuensten toe.
 ende ten alderlaetsten soe is die vrouwe ooc ghestoruen aldus in die verrijsenisse wiens huysvrouwe sal sij wesen van dien seuenen.
 want sij hebbense alle gader ghehadt.
 ende iesus antwoerdende heeft hen gheseyt ghy doelt niet wetende die scriftueren noch die cracht godts.
 want in die verrijsenisse en sullen sij niet trouwen noch ghetrout worden maer sij sijn als enghelen gods inden hemel.
 ende en hebdi van die verrijsenisse der dooden niet ghelesen datter gheseyt is van gode tot v lieden segghende ick ben die godt van abraham ende die godt van isaac ende die godt van iacob.
 hy en is gheen godt der dooder maer der leuender.
 ende die scaren hoorende verwonderden hen in sijn leeringhe.
 maer die phariseen hoorende dat hy die saduceen hadde doen swijghen sijn te samen ouercomen ende een van haerlieden een leeraer der wet heeft hem ghevraecht hem tempterende.
 meester welc is tgroot ghebodt in die wet.
 ende iesus heeft hen gheseyt ghy sult den heere uwen godt liefhebben wt v gheheel herte ende in v gheheel ziele ende in v gheheele verstandenisse.
 dat is dmeeste ende dierste ghebodt.
 ende het tweede is desen ghelijck.
 ghy sult uwen naesten lief hebben als v seluen.
 in dese twee gheboden hanghet die gheheel wet ende die propheten.
 ende als die phariseen vergadert waren soe heeft hen iesus ghevraecht segghende wat dunct v van christus.
 wiens sone eest.
 sij segghen tot hem dauids.
 hy seyt tot hen hoe noemt dauid hem dan inden gheest.
 heere segghende die heere heeft tot mijnen heere gheseyt sidt tot mijnder rechter sijden tot dat ick v vianden stelle tot een voetbancke uwer voeten.
 eest dat hem dauid dan heere noemt.
 hoe eest sijn sone.
 ende niemant en conste hem een woert gheantwoerden noch niemant en heeft hem verstout van dien dach voerts hem meer te vraghen.
 doen heeft iesus ghesproken tot die scaren ende tot sijn discipelen segghende op den stoel van moyses hebben gheseten die scriben ende phariseen.
 daer om al wat sij v ghebieden dat bewaert ende doet maer nae hen wercken en wilt niet doen want sij segghent ende sij en doens niet.
 want sij binden te samen sware ende onuerdrachelijcke lasten ende legghen die op der menschen scouderen maer met haren vingher en willen sij die niet roeren.
 maer alle hen wercken doen sij dat sij ghesien souden worden van die menschen.
 want sij verbreyden hen ghedenck cedullen ende maken hen zoomen der cleederen groot.
 ende sij hebben lief dierste sitplaetsen in die auontmalen ende dierste setelen in die synagogen ende die groetenissen op die merct ende vanden menschen ghenoemt te worden rabbi.
 maer ghy lieden en wilt niet rabbi ghenoemt worden.
 want v meester is een ende ghy sijt alle gader broeders.
 ende en wilt v gheenen vader noemen op die eerde.
 want een is v vader die in die hemelen is.
 noch en wort gheen meesters ghenoemt want een is v meester christus soe wie die meeste is van v lieden die sal v lieder dienaer sijn.
 ende soe wie hem verheft die sal vernedert worden ende soe wie hem vernedert die sal verheuen worden.
 maer wee v ghi scriben ende phariseen hypocrijten want ghy sluyt dat rijck der hemelen voer die menschen want ghy en gaet daer niet inne ende die daer inne gaen en laet ghy niet inne gaen.
 wee v ghy scriben ende phariseen hypocrijten want ghi eet die huysen der weduwen biddende langhe ghebeden daer om suldi swaerder ordeel ontfanghen.
 wee v ghy scriben ende phariseen hypocrijten want ghy gaet die zee ende die aerde al omme dat ghy eenen nieuwen iode maken soudt ende als die ghemaect is soe maecti hem een kint der hellen tweemael meer dan ghy sijt.
 wee v ghy blinde leytsluyden die segghet.
 soe wie dat sweert byden tempel dat en is niet.
 maer soe wie sweert by dat gout des tempels die eest sculdich.
 ghy dwase ende blende wat is doch meerder tgout oft den tempel die dat gout heylich maect.
 ende soe wie sweert by den outaer dat en is niet maer soe wie sweert by die ghifte die daer op is die is sculdich.
 ghy blende wat is doch meerder die ghifte oft den outaer die de ghifte heylich maect.
 daerom soe wie by den outaer sweert die sweert by dien ende by alle tghene dat daer op is ende soe wie sweert by den tempel die sweert by dien ende by hem die daer in woont ende soe die by den hemel sweert die sweert by gods throon ende by hem die daer op sidt.
 wee v ghi scriben ende phariseen hypocrijten want ghy gheeft thiende van munte ende anijs ende camijn ende ghi hebt achter ghelaten dalder swaerste vander wet als dat recht ordeel ende die bermherticheyt ende tghelooue dese haddi moeten doen ende die andere niet achterlaten.
 blende leytsluyden wt siftende een mugghe ende eenen kemel doerswelgende.
 wee v ghy scriben ende phariseen hypocrijten want ghi maect suyuer dat buytenste vanden croes ende scotele maer van binnen sijdi vol roofs ende onsuyuerheden.
 ghy blende phariseus suyuert ierstmael dat binnenste vanden croes oft scotele op dat het buytenste oock suyuer mach worden.
 wee v ghy scriben ende phariseen hypocrijten want ghy sijt ghelijck die ghewitte grauen die van buyten den menschen schoone schijnen maer binnen sijnse vol van der dooden beenderen ende van alle onreynicheyt alsoe schijndi oock den menschen van buyten rechtuerdich maer binnen sijdi vol gheueynstheyt ende boosheyt.
 wee v ghi scriben ende pharijseen hypocriten want ghi timmert op die grauen der propheten ende ghi verciert die grauen der rehtuerdigher ende segt.
 hadden wy gheweest in die daghen onser vaderen wy en souden haer ghesellen niet gheweest hebben in der propheten bloet.
 daer om sijdi v seluen tot een ghetuyghenis dat ghy kinderen sijt der gheender die die propheten ghedoot hebben.
 veruult ghy oock uwer vaderen mate.
 ghy serpenten der aderen ghebroetsele hoe suldi vlieden van dat ordeel der hellen.
 daer om siet ick seynde tot v propheten ende wijse ende scriben ende van dien suldi dooden ende cruycen ende van dien suldi sommighe gheesselen in v synagogen ende veruolghen van deen stadt in dander stadt op dat op v come alle dat rechtuerdich bloet datter wt ghestort is op die eerde van dat bloet des rechtuerdighen abels tot dat bloet van zacharias den sone van barachias den welcken ghi ghedoodt hebt tusschen den tempel ende den outaer.
 voerwaer ick segghe v alle dese dinghen sullen comen op dit gheslachte ierusalem ierusalem die dootslaet die propheten ende steent die ghene die tot v ghesonden sijn hoe dicmael heb ick v kinderen willen vergaderen ghelijck een hinne vergadert haer kiekenen onder haer vloeghelen ende ghi en hebbes niet ghewilt.
 siet v huys sal verwoest verlaten worden want ick segghe v ghi en sult my voerts niet meer sien tot dat ghi segghet ghebenedijt is hy die daer coemt inden naem des heeren.
 ende iesus wten tempel ghegaen sijnde ghinc wech.
 ende sijn discipelen sijn tot hem ghecomen om dat sij hem toonen souden die timmeringhe des tempels.
 ende hy antwoerdende heeft tot hen gheseyt siedi alle dese dinghen.
 voer waer ick segghe v hier en sal den eenen steen op den anderen steen niet ghelaten worden die niet en sal verdoruen worden.
 ende als hy sittende was op den berch van oliueten soe sijn tot hem sijn discipelen al heymelijck ghecomen segghende segt ons wanneer sullen dese dinghen sijn.
 ende welck is het teeken van uwer toecoemst ende van die voleyndinghe der werelt.
 ende iesus antwoerdende heeft tot hen gheseyt siet toe dat v niemant en verleyde want daer salder veel comen in mijnen naem segghende ick ben christus ende sij sullender veel verleyden.
 want ghi sult orloghen hooren ende gheruchten van orloghen.
 siet toe dat ghi niet verslaghen en wort want dese dinghen moeten ghescieden maer noch en eest het eynde niet.
 want dat een volck sal teghen dander volck opstaen ende deen rijck teghen dander rijck ende daer sullen wesen wesen pestilencien ende diere tijden ende aertbeuinghen op sommighe plaetsen ende alle dese ghesciedenissen sullen die beghinselen der droefheden wesen.
 dan sullen sij v leueren in tribulatien ende sij sullen v dooden ende ghi sult ghehaet sijn van allen luyden om mijnen naem.
 ende dan salder vele verarghert worden ende sij sullen malcanderen verraden ende malcanderen haten.
 ende daer sullen veel valsche propheten opstaen ende die sullender vele verleyden.
 ende aenghesien dat die boosheyt oueruloedich wesen sal soe sal die liefde van veel menschen vercouden maer die volstandich blijft totten eynde toe dese sal salich wesen.
 ende dit euangelie des rijcs sal ghepreect worden in die gheheel werelt tot een ghetuyghenis alle den volcken ende dan sal die vol eyndinghe comen.
 daer om als ghi sien sult die afgrijselijcheyt der verwoestinghen die gheseyt is van daniel den propheet staende in die heyleghe plaetse diet leest die verstae dat soe wie dan in iudeen is die vliede tot die berghen ende die opt dack is die en come niet af om iet te halen van sijnen huyse ende soe wie int velt is die en keere niet wederom om te halen sijnen rock.
 ende wee den ghenen die kinderen draghen ende voesteren in die daghen.
 maer biddet dat v vluchte niet en ghesciede in den winter oft op den sabboth dach.
 want tsal dan sulcke groote tribulacie wesen dat sulcke niet gheweest en heeft van tbeghinsel der werelt tot nu toe noch ghescieden en sal.
 ende ten ware dat die daghen ghecort waren soe en soude alle vleesch niet salich worden maer om die wtuercorene sullen die daghen ghecort worden.
 eest dat iemant dan v segghen sal.
 siet hier is christus oft daer soe en willet niet gheloouen want daer sullen opstaen valsche christen ende valsche propheten ende sij sullen groote teekenen ende wonder wercken gheuen alsoe dat in dwalinghen gheleyt souden worden waert moghelijck ooc die wtuercorene.
 siet ic hebt v te voren gheseyt.
 daer om eest dat sij v lieden segghen siet hy is in die woestijne soe en wilt niet wtgaen siet hy is int binnenste des huys soe en wilt dat niet ghelouen.
 want ghelijck den blixem wtcoemt vanden oosten ende schijnt totten westen alsoe sal oock wesen die toecoemst van den sone des menschen.
 soe waer een lichaem es daer sullen die aerents vergaderen.
 ende ter stont nae die tribulacie van die daghen sal die sonne verduystert worden ende die mane en sal haer licht niet gheuen ende die sterren sullen vanden hemel vallen ende die crachten der hemelen sullen beroert worden ende dan sal het teeken van den sone des menschen ghesien worden inden hemel ende dan sullen alle die gheslachten der aerden groot ghescrey maken ende sij sullen sien den sone des menschen comende in die wolcken des hemels met grooter cracht ende maiesteyt.
 ende hy sal sijn enghelen seynden met een trompet ende met een groote stemme ende die sullen sijn wtuercorenen vergaderen van die vier winden van die wterste der hemelen tot haren eynden toe.
 ende vanden vijgheboom leert die ghelijckenisse als sijn tacken teer sijn ende sijn bladeren voert ghecomen soe weeti dat den somer by is.
 alsoe oock wanneer ghy lieden siet alle dese dinghen soe weet dattet by is in die doore.
 voerwaer ick segghe v dat dit gheslachte niet en sal voerby gaen tot dat alle dese dinghen ghescieden sullen.
 hemel ende aerde sullen voerby gaen maer mijn woerden en sullen niet voerby gaen.
 maer van dien dach ende vre en weet niemant noch die enghelen der hemelen dan die vader alleen.
 maer alst was in die daghen van noe alsoe sal oock wesen die toecoemst van den sone des menschen.
 want ghelijck sij waren in die daghen voer den ouervloet etende ende drinckende houwende ende ten houwelijcke bestedende tot op dien dach dat noe in die arcke ghinck ende sij en hebbens niet bekent tot dat den ouervloet quam ende hen allen wech nam alsoe sal sijn die toecoemste van den sone des menschen.
 dan salder twee inden acker wesen die eene sal op ghenomen worden ende die andere achterghelaten twee malende in eene molen die een sal opghenomen worden ende die andere achterghelaten.
 daer om waect want ghi en weet niet wat vre v heere comen sal.
 ende weet datte waert sake dat die vader des huysghesins wist wat vren dat die dief comen soude hy soude voerwaer waken ende en soude sijn huys niet laten doergrauen.
 daer om soe weest ghy lieden ooc bereedt want in die vre die ghy niet en weet sal die sone des menschen comen.
 wie meyndi datter is een ghetrouwe ende voersienich knecht den welcken sijn heere ghestelt heeft ouer sijn huysghesin dat hy hen spijse gheue ten tijde.
 salich is die knecht den welcken sijn heere als hy sal comen bevint alsoe doende voerwaer ick segghe v dat hy hem ouer alle sijn goet stellen sal.
 maer eest dat die quaden knecht seyt in sijn herte.
 mijn heere vertrect langhe te comen ende dat hy beghint te slaen sijn mede knechten ende dat hij etet ende drincket met die dronckaerts.
 soe sal die heere van dien knecht comen op den dach opden welcken dat hy niet en hoopt ende op die vre die hy niet en weet ende hy sal hem deylen ende sijn deel sal hy stellen met die hypocrijten daer sal weeninghe sijn ende cryselinghe der tanden.
 dan sal het rijck der hemelen ghelijc sijn thien maechden die haer lampen nemende wtghegaen sijn te ghemoete den brudegom ende der bruyt.
 ende vijue van die waren dwaes ende vijue wijs maer die vijf dwase als sij haer lampen ghenomen hadden soe en hebben sij gheen olie met hen ghenomen maer die wijse hebben olie in hen vaten ghenomen metten lampen.
 ende als die brudegom vertoefde soe hebben sij alle ghesluymert ende gheslapen.
 ende inder middernacht isser een gheroep ghesciedt.
 siet die brudegom coemt gaet wt hem te ghemoete doen sijn alle die maechden opghestaen ende hebben hen lampen bereyt.
 maer die dwase hebben tot die wijse gheseyt gheeft ons van uwer olien want ons lampen gaen wt.
 die wijse hebben gheantwoert segghende op dat by auontueren v ende ons die niet ghenoch en sij soe gaet lieuer tot die vercoopers ende coopter voer v maer doen sij ghinghen om te coopen soe is die brudegom ghecomen ende die bereedt waren sijn met hem inghegaen totter bruloft ende die dore is ghesloten maer ten laetsten soe comen die ander maechden seggende heere heere doet ons open.
 ende hy antwoerdende heeft gheseyt voerwaer ick seg v ic en kenne v niet.
 daerom waect want ghy en weet den dach niet noch die vre.
 want ghelijck een mensch buytens lants reysende heeft gheroepen sijn knechten ende heeft hen sijn goeden gheleuert.
 ende den eenen heeft hy ghegheuen vijf ponden ende den anderen twee maer den anderen een eenen ieghelicken nae sijn eyghen vermoghen ende hy is ter stont ghereyst.
 ende die vijf ponden ontfanghen hadde is wech ghegaen ende heeft daer mede ghecomenscapt ende ghewonnen noch ander vijue.
 desghelijcs ooc dier twee ontfanghen hadde heefter ander twee ghewonnen.
 maer die een ontfanghen hadde wechgaende heeft dat in die aerde ghegrauen ende sijns heeren ghelt gheborghen.
 ende nae veel tijts soe is die heere van dien knechten ghecomen ende heeft rekeninghe ghehouden met hen lieden.
 ende by hem comende die vijf ponden ontfanghen hadde heeft voertsbracht die ander vijf ponden segghende heere ghy hadt my vijf ponden gheleuert siet ander vijf ponden heb ick daer bouen ghewonnen.
 sijn heere syde tot hem wel aen goede knecht ende ghetrouwe want ghy ouer luttel goets ghetrouwe hebt gheweest soe sal ick v ouer vele stellen gaet binnen in die blijscap ws heeren.
 ende hy is oock by comen die twee ponden ontfanghen hadde ende hy heeft gheseyt heere twee ponden hebdi my gheleuert siet twee ander heb ick ghewonnen.
 sijn heere seyde tot hem wel aen goede knecht ende ghetrouwe want ghy ouer luttel hebt ghetrouwe gheweest soe sal ick v ouer vele stellen.
 maer oock by comende die een pondt ontfanghen hadde heeft gheseyt heere ick weet wel dat ghy een straf mensch sijt ghy maeyt daer ghy niet ghesaeyt en hebt ende ghy vergadert daer ghi niet ghestroeyt en hebt ende vreesende ben ick wech ghegaen ende ick heb v pondt in die aerde gheborghen siet ghy hebt dat uwe is.
 ende sijn heere antwoerdende heeft tot hem gheseyt ghy quade ende traghe knecht ghy wist wel dat ick maye daer ick niet en saye ende vergadere daer ick niet ghestroyt en hebbe.
 daerom haddi mijn ghelt moeten beuelen den wisselaers ende ic comende soude emmer dat mijn is ontfanghen hebben met winninghe.
 daer om neempt van hem dat pondt ende gheuet den ghenen die thien ponden heeft.
 want alle den ghenen die heeft sal ghegheuen worden ende hy sal oueruloedich wesen maer den ghenen die niet en heeft sal ooc dat hy schijnt te hebben afghenomen worden.
 ende den onnuten knecht worpt buyten in die wterste duysternissen daer sal weeninghe sijn ende crijsselinge der tanden.
 maer als die sone des menschen comen sal in sijn maiesteyt ende alle sijn enghelen met hem dan sal hy sitten opden stoel sijnder maiesteyt ende voer hem sullen vergadert worden alle die volcken ende hy salse sceyden van malcanderen ghelijck een herder die scapen sceyt van die bocken ende die scapen sal hy stellen tot sijnder rechter hant ende die bocken ter slincker hant dan sal die coninck segghen den ghenen die aen sijn rechte sijde wesen sullen.
 coemt ghebenedijde mijn vaders besidt het rijck dat voor v bereydt is van tbeghin der werelt want ick heb hongher ghehadt ende ghy hebt my ghespijst ick heb dorst ghehadt ende ghy hebt my te drincken ghegheuen ick was een pelgrim ende ghi hebt mi geherbercht naect ende ghi hebt my ghecleet cranck ende ghy hebt my besocht ick was inden kerker ende ghy sijt tot my ghecomen dan sullen hem die rechtuerdighe antwoorden seggende.
 heere wanneer hebben wij v ghesien hongherich ende hebben v ghespijst dorstich ende v te drincken ghegheuen.
 ende wanneer hebben wy v een pelgrim ghesien ende hebben v gheherbercht oft naect ende v ghecleedt.
 oft wanneer hebben wij v sieck ghesien oft inden kerker ende dat wij tot v comen sijn.
 ende die coninc antwoordende sal hen segghen.
 voorwaer ick segghe v lieden soo langhe als ghijt eenen van desen mijnen alderminsten broederen ghedaen hebt soo hebdijt my ghedaen dan sal hy ooc segghen den ghenen die aen sijn slincke hant wesen sullen gaet wech van my ghy vermalendijde int eewich vier dat bereydt is den duyuel ende sijnen enghelen want ick ben hongherich gheweest ende ghy en hebt my niet teten ghegheuen ick heb dorst ghehadt ende ghy en hebt my niet te drincken ghegheuen ick was een pelgrim ende ghy en hebt my niet gheherbercht naect ende ghy en hebt my niet bedect ick was sieck ende inden kerker ende ghy en hebt my niet besocht dan sullen hem oock die antwoorden segghende.
 heere wanneer hebben wij v ghesien hongher oft dorst lijdende oft pelgrim oft naect oft sieck oft inden kerker ende dat wij v niet ghedient en hebben dan sal hy dien antwoorden segghende.
 voorwaer ic segghe v lieden soo langhe als ghijt niet ghedaen en hebt eenen van desen minsten soo en hebdijs my oock niet ghedaen ende dese sullen gaen in die eewighe pijne maer die rechtuerdighe int eewich leuen.
 ende tis ghesciet als iesus alle dese woorden voleynt hadde dat hy heeft gheseyt tot sijnen discipelen.
 ghy weet dat nae twee daghen sal paesschen worden ende die sone des menschen sal gheleuert worden om ghecruyst te sijn doen sijn verghadert die princen der priesteren ende die ouders des volcks int voorhof vanden prince der priesteren die ghenaemt was cayphas ende sij hebben raet ghehouden dat sij iesum met liste souden vanghen ende dooden maer si seyden.
 niet opden feestdach op datter gheenen oploop ghescieden en soude onder tvolck.
 ende als iesus was in bethanien int huys van simon den melaetschen soo is tot hem comen een vrouwe hebbende een busse van alabasteren met costelijcke salue ende sij heeft die wtghestort op sijn hooft daer hy ter maeltijt sittende was ende die discipelen dit siende werden verbolghen segghende.
 waer toe dient dit verlies.
 want dit mocht diere vercocht worden en den armen ghegheuen ende iesus dit wetende heeft tot hen gheseydt.
 wat sijdi deser vrouwen moeyelijck.
 want sij heeft een goet werck ghedaen aen my want ghy hebt altijt armen met v maer my en hebdy altijt niet want dese stortende dese salue op mijn lichaem heuet ghedaen om my te begrauen.
 voorwaer ic segghe v al waer dit euangelie ghepreect sal worden ouer alle die werelt daer sal oock gheseyt worden dat sij dit ghedaen heeft tot haerder ghedenckenissen doen isser wech ghegaen een vanden twaeluen die ghenoemt was iudas die iscarioter tot die princen der priesteren en seyde tot hen.
 wat wildi my gheuen ende ick sal hem v lieden leueren.
 ende sij hem hebben hem gheboden dertich silueren penninghen ende van dier tijt socht hy bequame gheleghentheyt om hem te leueren.
 ende opden iersten dach der ongheheesder brooden soo sijn die discipelen tot iesum comen segghende.
 waer wildi dat wij v bereyden om het paeschlam te eten.
 ende iesus heeft gheseyt.
 gaet in die stadt tot eenen ende segt hem.
 die meester seyt.
 mijnen tijt is nakende by v houde ick mijnen paeschen met mijnen discipelen ende die discipelen hebben ghedaen also hen iesus gheboden hadde ende si hebben tpaesch lam bereyt.
 ende alst auont was gheworden so sadt hi ter tafelen met sijnen twaelf discipelen ende doen sij aten heeft hy gheseyt.
 voowaer ick segghe v dat een van v lieden my sal verraden ende sij seer bedroeft sijnde hebben elck begonst te segghen.
 ben ict heere.
 ende hy antwoordende heeft gheseydt.
 die met my die hant dopt in die scotele dese sal my verraden.
 die sone des menschen ghaet voorwaer ghelijck van hem ghescreuen is maer wee dien mensche door den welcken die sone des menschen sal verraden worden het waer hem beter dat die mensch niet gheboren en ware ende iudas die hem verraden heeft antwoordende seyde.
 ben ict rabbi.
 hy seyde hem ghy hebbet gheseyt.
 ende doen sij den auontmael aten soo heeft iesus tbroot ghenomen ende ghebenedijt ende dat ghebroken ende heeft dat sijnen discipelen ghegheuen ende gheseydt.
 neemt ende etet dit is mijn lichaem ende nemende den kelck heeft hy ghedanct ende heeften hen ghegheuen segghende.
 drinct hier wt alle gader want dit is mijn bloet des nieuwen testaments het welck voor vele sal wtghestort worden tot verghiffenisse der sonden ende ick segghe v lieden.
 ic en sal voortaen niet meer drincken van dit ghewas des wijnstruycs tot op dien dach toe als ick dat sal met v lieden nieuwe drincken in mijns vaders rijck ende als den lofsanck gheseyt was soo sijn sij wtghegaen nae den berch van oliueten doen seyde iesus tot hen.
 ghy sult alle gader verarghernisse lijden in my in deser nacht.
 want daer is ghescreuen.
 ick sal slaen den herder ende die scapen van dat cudde sullen verstroeyt worden maer nae dat ick opghestaen sal sijn dan sal ick voor v lieden gaen in galileen ende petrus antwoordende heeft tot hem gheseyt.
 al waert ooc dat si alle in v verarghert worden ick en sal nemmermeer verarghert worden iesus heeft hem gheseyt.
 voorwaer ick segghe v dat ghy eer den haen craeyen sal my drijmael loochenen sult ende petrus seyde tot hem.
 al moeste ick oock met v steruen soo en sal ick v niet loochenen.
 desghelijcs hebben alle die discipelen gheseyt.
 doen is iesus ghecomen met hen in een dorp dat ghenoemt wort gethsemani ende hy heeft tot sijnen discipelen gheseyt.
 sidt hier tot dat ic derwaerts gae ende bidde ende met hem ghenomen hebbende petrum ende die twee sonen van zebedeus heeft hi begonne droeuich ende truerich te worden doen seyde hy tot hen.
 mijn ziele is bedroeft totter doot toe verbeyt hier ende waect met my ende een luttelken voorts ghegaen sijnde is hi op sijn aensicht nedergheuallen biddende ende segghende.
 mijn vader eest moghelijc laet van my wech gaen desen kelc maer noch tans niet alsoo ick wille maer soo ghy ende hy is tot sijn discipelen ghecomen ende heeftse slapende gheuonden ende hy seyde tot petrum.
 alsoo en hebdi niet een vre met my moghen waken.
 waect ende bidt dat ghy in gheen becoringhe en valt den gheest is voorwaer bereedt maer tvleesch is cranck.
 wederom is hy ten tweede male wech ghegaen ende heeft ghebeden segghende.
 mijn vader en mach desen kelc niet voor by gaen ten sij dat ick dien drincke soo laet uwen wille ghescieden ende hi is wederom ghecomen ende heeftse slapende gheuonden want hen ooghen waren beswaert ende die verlaten hebbende is hy wederom wech ghegaen ende heeft ten derden male ghebeden dat selue woort segghende.
 doen is hy ghecomen tot sinen discipelen ende seyt tot hen.
 slaept nv ende rust siet die vre is by ghecomen ende die sone des menschen sal gheleuert worden in die handen der sondaren staet op laet ons gaen siet hy is by ghecomen die my leueren sal.
 als hy noch sprekende was siet iudas een van den twaeluen quam ende met hem een groote scare met sweerden ende stocken ghesonden van die princen der priesteren ende van die ouders des volcs ende die hem verraden heeft heeft hen een teeken ghegheuen segghende.
 den welcken ick cussen sal die eest houdt hem.
 ende ter stont tot iesum comende heeft hi geseyt.
 weest ghegroet rabbi ende hy heeft hem ghecust ende iesus heeft tot hem gheseyt.
 vrint waer toe sijdi ghecomen.
 doen sijn sij aenghecomen ende hebben hen handen aen iesum gheslaghen ende hem gheuanghen ghenomen ende siet een vanden ghenen die met iesu waren sijn hant wtstekende heeft sijn sweert wtghetrocken ende slaende den knecht vanden prince der priesteren heeft hem sijn oore afghehouwen.
 doen seyde iesus tot hem keert v swaert weder in sijn plaetse want alle die tswaert nemen sullen metten swaerde vergaen oft meyndi dat ick niet en mach mijnen vader bidden ende hy sal my nv toe scicken meer dan twaelf legioenen der enghelen.
 hoe sullen dan die scriftueren volbracht worden.
 want het moet alsoo ghescieden in die vre heeft iesus gheseydt tot den scaren.
 sijdy als eenen moordenaer wtghegaen met swaerden ende stocken om my te vanghen.
 daghelijcs sadt ick by v lieden leerende inden tempel ende ghy en hebt my niet gheuanghen maer dits al ghesciet om dat volbracht souden worden die scriftueren der propheten doen sijn alle die discipelen hem verlatende gheuloden maer dese iesum gheuanghen houdende hebben hem gheleyt tot caipham den prince der priesteren daer die scriben ende ouders tsamen ghecomen waren ende petrus heeft hem gheuolcht van verre tot in dat voorhof vanden prince der priesteren ende binnen ghegaen sijnde sadt hy metten dienaers om het eynde te siene ende die princen der priesteren ende alle den raet sochten valsch ghetuyghenis teghen iesum dat sij hem ter doot leueren souden ende sij en hebben gheen vonden al waert datter vele valsche ghetuyghen bi comen waren maer ten laetsten sijnder twee valsche ghetuyghen comen ende hebben gheseyt.
 dese heeft gheseyt.
 ick mach den tempel godts verderuen ende nae drij daghen dien weder optimmeren ende die prince der priesteren opstaende heeft tot hem gheseyt.
 en antwoordi niet op tghene dat dese teghen v ghetuyghen.
 maer iesus sweech.
 ende die prince der priesteren heeft tot hem gheseyt.
 ick beswere v by den leuenden god dat ghy ons segt oft ghy christus sijt godts sone iesus seyde hem.
 ghy hebbet gheseyt maer nochtans ick segghe v lieden voortaen suldi sien den sone des menschen sittende ter rechter hant van die cracht godts ende comende in die wolcken des hemels doen heeft die prince der priesteren sijn cleederen ghescoert segghende.
 hi heeft gheblasphemeert wat behoeuen wi noch ghetuyghen siet nv hebdi blasphemie ghehoort wat dunct v.
 ende sij antwoordende hebben gheseyt.
 hi is die doot sculdich doen hebben sij in sijn aensicht ghespoghen ende hem gheslaghen met halslaghen maer die andere hebben hem met platte handen in sijn aensicht slaghen ghegheuen segghende.
 propheteert ons christe wie eest die v gheslaghen heeft.
 maer petrus sadt buyten int voorhof ende een dienstvrouwe is tot hem ghecomen segghende.
 ende ghi waert met iesu den galileusschen ende hy heuet gheloochent voor hen allegader segghende.
 ick en weet niet wat ghy segt ende als hi ter doeren wt ghinck soo heeft hem een ander dienstvrouwe ghesien ende seyde den ghenen die daer waren.
 dese was ooc met iesu van nazareth ende hy heuet wederom gheloochent met eede.
 ick en heb den mensch niet ghekent ende nae een luttelken sijn sij aencomen die daer stonden ende hebben tot peeteren gheseyt.
 voor waer ghy sijt oock een van dien want v sprake maect v openbaer doen begonste hy te veruloecken ende te sweren dat hy den mensch niet ghekent en hadde ende ter stont heeft den haen ghesonghen ende petrus is ghedachtich worden iesus woort dat hy gheseyt hadde.
 eer den haen singhen sal soo suldy my drijmael loochenen ende wtghegaen sijnde heeft hy bitterlijck gheweent.
 ende alst morghenstont gheworden was soo hebben alle die princen der priesteren ende die ouders des volcs eenen raet ghehouden teghen iesum dat sij hem souden ter doot leueren ende si hebben hem ghebonden ghebracht ende gheleuert pontio pilato den president doen siende iudas die hem verraden hadde dat hy verwesen was door berouw beweecht sijnde heeft die dertich silueren penninghen wederom ghebracht tot die princen der priesteren ende die ouders des volcs segghende.
 ick heb ghesondicht verradende dat onnoosel bloet maer sij hebben gheseyt.
 wat leyt ons daer aen.
 siet ghy toe ende die silueren penninghen inden tempel wech worpende is hy van daer ghegaen ende wechgaende heeft hy sij seluen met eenen strick verhanghen ende die princen der priesteren nemende die silueren penninghen hebben gheseyt.
 ten is niet gheorlooft die te worpen in die offerkiste want tis bloet gelt ende hebbende raet ghenomen hebben sij daer mede ghecocht eens potbackers acker tot een begrauinghe der pelgrims daerom soo is dien acker ghenoemt haceldama dat is eenen acker des bloets tot opden dach van heden toe doen was volbracht datter gheseyt is door ieremiam den propheet segghende.
 ende sij hebben ghenomen dertich silueren penninghen die weerde vanden ghenen die daer mede vercocht was den welcken sij ghecocht hebben van die kinderen van israhel ende sij hebben die ghegheuen tot des potbackers acker alsoo nu die heere ghestelt heeft ende iesus heeft ghestaen voor den president ende die president heeft hem gheuraecht segghende.
 sijt ghy die coninck der ioden.
 iesus seyt hem.
 ghy segghet ende doen hi besculdicht worde van die princen der priesteren ende ouders soo en heeft hy niet gheantwoort doen seyde hem pilatus.
 en hoordi niet hoe veel ghetuyghenisse dat sij teghen v segghen.
 ende hy en heeft hem niet gheantwoort op eenich woort alsoo dat die president hem seer verwonderde ende inden hooghen feestdach soo plach die president den volcke vrij te laten eenen gheuanghenen den welcken sij wilden ende hy hadde doen eenen vermaerden gheuanghen die barabbas ghenaemt was daerom als sij vergadert waren soo heeft pilatus gheseydt.
 welcken wildy dat ick v vrij laet gaen barabbam oft iesum die ghenaemt is christus.
 want hy wist wel dat sij hem door nijdicheyt gheleuert hadden ende als hy sadt inden rechter stoel soo heeft sijn huysvrouwe aen hem ghesonden segghende.
 en hebt doch niet te doene met dien rechtuerdighen want ick heb heden veel gheleden door een visioen om sijnen wille maer die princen der priesteren ende die ouders hebben die luyden onderwesen dat sij barabban souden begheren maer iesum dooden ende die president antwoordende heeft hen gheseyt.
 den welcken wildi vanden tween dat v vrij ghelaten worde.
 ende sij hebben gheseydt barabban ende pilatus seyt hen.
 wat sal ic dan doen van iesu die christus ghenaemt wort.
 sij segghen alleghader.
 laet hem ghecruyst worden die president heeft hen geseyt.
 maer wat quaet heeft hy ghedaen.
 ende sij riepen noch meer segghende.
 laet hem ghecruyst worden ende pilatus siende dat hy niet en vorderde maer dattet meerder oploop worde so heeft hy water ghenomen ende sijn handen voor tvolc ghewasschen seggende.
 ic ben ontsculdich des bloets van desen rechtuerdighen siet ghi lieden toe ende alle dat tvolck antwoordende heeft gheseyt.
 sijn bloet sij op ons ende op onse kinderen doen heeft hy hen barabban laten vrij gaen ende iesum heeft hy hen ghegheeselt gheleuert dat hy soude gecruyst worden doen hebben die ruyters des presidents iesum int recht huys nemende tot hem verghadert den gheheelen hoop ende ontcleedende hebben sij hem eenen purpuren mantel omghehanghen ende vlechtende een croone van dornen hebben sij die op sijn hooft ghestelt ende een riet in sijn rechter hant ende met gheboochde knien voor hem hebben sij hem bespot segghende.
 weest ghegroet coninck der ioden ende wtspouwende op hem hebben si een riet ghenomen ende sloeghen op sijn hooft ende nae dat sij hem bespot hadden soo hebben sij hem den mantel afghenomen ende hem ghecleedt met sijnen cleederen ende sij hebben hem gheleydt dat sij hem cruycen souden ende wtgaende hebben si eenen cyreneusschen mensche gheuonden simon ghenaemt desen hebben sij ghedwonghen dat hy sijn cruys draghen soude ende sij sijn ghecomen ter plaetsen die ghenaemt is golgatha welck is die plaetse van caluarien ende sij hebben hem wijn te drincken ghegheuen met gallen ghemenghet ende als hijt ghesmaect hadde soo en wilde hijt niet drincken ende nae dat sij hem ghecruyst hadden soo hebben sij sijn cleederen ghedeelt het lot worpende om dat volbracht soude worden datter gheseyt is door den propheet segghende.
 sij hebben voor hen mijn cleederen ghedeelt ende op mijn cleedt hebben sij dlot gheworpen ende sittende hebben sij hem bewaert ende sij hebben op sijn hooft ghestelt sijn sake ghescreuen.
 dit is iesus die coninc der ioden doen sijnder met hem ghecruyst twee moordenaren die een ter rechter sijden ende dander ter slincker sijden ende die voorby ghinghen blasphemeerden hem scuddende hen hoofden ende segghende.
 tfij v die den tempel godts verderft ende binnen drij daghen dien wederom optimmert verlost v seluen eest dat ghy gods sone sijt so coemt af vanden cruyce desghelijcs ooc die princen der priesteren hem bespottende metten scriben ende ouders seyden.
 ander menschen heeft hy ghesont ghemaect sij seluen en can hy niet verlossen eest dat hy coninc van israel is come nv af vanden cruyce ende wi gheloouen hem.
 hy heeft in god betrout die verlosse hem nv eest dat hy wilt want hi heeft gheseyt.
 ic ben die sone gods ende het selue hebben die moordenaers die met hem ghecruyst waren hem oock verweten ende van die seste vre sijnder duysternissen gheworden ouer alle dat eertrijck tot die neghenste vre ende omtrent die neghenste vre heeft iesus gheroepen met een groote stemme seggende.
 eli eli lamma sabacthani.
 dat is mijn godt mijn godt waerom hebdi my verlaten.
 ende die sommighe daer staende ende hoorende seyden.
 dese roept eliam ende ter stont een van dien loopende heeft een spongie ghenomen ende die gheuult met edic ende ghesteken op een riet ende gaf hem te drincken maer die andere seyden.
 ontbeyt laet ons besien oft elias comen sal hem verlossende ende iesus wederom roepende met een groote stemme heeft sijnen gheest ghegheuen ende siet het voorhancsel des tempels is ghescoert in twee stucken van bouen tot beneden toe ende die aerde heeft ghebeeft ende die steenen sijn ghescoert ende die grauen sijn open ghegaen ende veel lichamen der heylighen die ontslapen gheweest hadden sijn opghestaen ende gaende wt die grauen nae sijn verrijsenisse sijn sij ghecomen in die heylighe stadt ende hebben hen vele menschen gheopenbaert maer als die honderste man ende die met hem waren iesum bewarende ghesien hadden die eertbeuinghen ende tghene dat daer ghesciede so hebben sij seer gheureest segghende.
 voorwaer dese was die sone gods ende daer waren vele vrouwen van verre die iesum gheuolcht waren van galileen hem dienende onder die welcke was maria magdalene ende maria iacobi ende iosephs moeder ende die moeder van zebedeus kinderen ende alst auont gheworden was soo isser een rijck man ghecomen van arimathea ioseph ghenoemt die welcke selue ooc was iesus discipel dese is tot by pilatum ghegaen ende heeft iesus lichaem begheert.
 doen heeft pilatus gheboden datmen lichaem wederom gheuen soude ende als ioseph dlichaem ontfanghen hadde so heeft hy dat in een suyuer lijnen cleedt ghewonden ende dat gheleydt in sijn nieu graf dat hi wtghehouwen hadde in een steenrootse ende hy heeft eenen grooten steen aen ghewentelt voor die doere des graefs ende is wech ghegaen ende maria magdalene was daer ende die ander maria sittende teghen ouer dat graf maer des anderen daechs welck is nae den parasceues dach sijn die princen der priesteren ende phariseen tsamen ghecomen tot pilatum segghende.
 heere wij sijn ghedachtich gheworden dat die verleyder gheseyt heeft noch leuende.
 nae drij daghen sal ick weder opstaen daerom ghebiedt datmen tgraf beware tot opden derden dach dat by auontueren sijn discipelen niet en comen ende hem stelen ende segghen den volcke.
 hy is van der doot opghestaen ende die laetste dwalinghe sal argher wesen dan dierste ende pilatus heeft tot hen gheseyt.
 ghy hebt bewaringhe gaet henen bewaert dat alsoo ghy condt ende sij wechgaende hebben dat graf bewaert metten wachters seghelende den steen.
 maer opden sabboth auont den welcken beghint te schijnen ten iersten daghe vanden sabboth soo is ghecomen maria magdalene ende die ander maria om te besien het graf ende siet daer is een groote eertbeuinghe ghesciet want een enghel des heeren is nedercomen vanden hemel ende aencomende heeft hy den steen weder afghewentelt ende sadt op dien ende sijn aensicht was ghelijck eenen blixem ende sijn cleedt ghelijck sneeu ende wt die vreese van hem soo sijn die bewaerders verscrict gheweest ende sijn gheworden als dooden maer die enghel antwoordende heeft gheseydt tot die vrouwen.
 en wilt ghy niet vreesen want ick weet wel dat ghy iesum soect die ghecruyst is hy en is hier niet want hy is opghestaen ghelijck hi gheseyt heeft coemt ende besiet die plaetse daer die heere gheleydt was ende haestelijck gaende segghet sijnen discipelen dat hy opghestaen is ende siet hy gaet v voren in galileen daer suldi hem sien siet ick hebt v te voren gheseyt.
 ende sij sijn haestelijck ghegaen wten graue met vreesen ende met grooter blijscappen loopende om die bootschap te draghen sijnen discipelen ende siet iesus is hen te ghemoete ghecomen segghende.
 weest ghegroet ende si sijn by hem ghecomen ende hebben sijn voeten ghehouden ende hem aenghebeden doen seyde iesus tot hen.
 en wilt niet vreesen gaet henen ende bootscapt mijnen broeders dat sij gaen in galileen daer sullen sij my sien ende als sij wech ghegaen waren siet soo sijnder sommighen vanden bewaerders ghecomen in die stadt ende hebben ghebootscapt den princen der priesteren alle die dinghen die daer ghesciet waren ende sij vergadert sijnde metten ouders als si raet ghenomen hadden soo hebben sij seer veel ghelts den ruyters ghegheuen segghende.
 segt sijn discipelen sijn des nachts ghecomen ende hebben hem ghestolen die wijle dat wij sliepen ende eest sake dat dit ghehoort wort vanden president so sullen wi hem dat wijs maken ende wij sullen v versekeren.
 ende als si het ghelt ontfanghen hadden soo hebben sij ghedaen ghelijck sij onderwesen waren ende dit woort is al om verbreydt gheweest by die ioden tot opden dach van heden toe.
 ende die elf discipelen sijn wech gheghaen in galileen opden berch daert hen iesus ghestelt hadde ende sij hem siende hebben hem aenbeden maer die sommighe hebben ghetwijfelt ende iesus naerder comende heeft hen aenghesproken segghende.
 my is alle die macht ghegheuen inden hemel ende inder eerden daerom gaende leert alle tvolck doopende die inden naem des vaders ende des soons ende des heylichs gheests leerende hen bewaren alle die dinghen die ick v lieden beuolen hebbe ende siet ick ben met v lieden tot allen daghen tot die voleyndinghe der werelt.
 