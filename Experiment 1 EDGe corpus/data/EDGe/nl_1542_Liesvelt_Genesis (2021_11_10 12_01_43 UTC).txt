inden beginne schiep god hemel ende aerde ende dye aerde was woest ende leech ende het was doncker opten afgront.
 ende gods geest dreef op den watere.
 ende god sprack het worde licht ende het werdt licht ende god sach dat licht voor goet aen ende scheyde tlicht vander duysterheden ende noemde tlicht den dach ende die duysterheden den nacht.
 ende het is gheworden wt den auont ende morghen den eersten dach.
 ende god sprack het worde een firmament tusschen die wateren ende scheyde die wateren vanden wateren ende god maecte dat firmament ende hi schiet dye wateren die onder dat firmament waren vanden wateren die bouen dat firmament waren ende het gheschiede also ende god noemde dat firmament den hemel ende het is gheworden wt auont ende morgen den tweeden dach.
 ende god sprack die wateren die onder den hemel sijn moeten vergadert worden op een bysonderde stede datmen het drooghe sie ende het gheschiede also ende god noemde het drooghe aerde ende die vergaderinghen des waters noemde hi die zee.
 ende god sach dattet goet was ende god sprac.
 die aerde brenghe voort groeyende cruyt dat voortbrenghet sijn zaet ende vruchtbaer boomen dat een yegelijc na zijnder aert vruchte drage ende hebbe sijn eyghen zaet bi hem selfs opter aerden ende tgheschiede also.
 ende dye aerde brocht voort groeyende cruyt dat zaet droech een yegelijc na sijnder aert ende boomen die vrucht droeghen ende haer eyghen zaet by hem selfs hadden een yeghelijck na sijnder aert.
 ende god sach dattet goet was ende het is gheworden wt auont ende morghen den derden dach.
 ende god sprac het worden lichten inden firmamenten des hemels ende scheyden dach ende nacht ende te zijn in teekenen tijden dagen ende iaren ende te zijn lichten inden firmamenten des hemels dat si schijnen opter aerden ende het ghesciede also.
 ende god maecte twee groote lichten dat meeste licht dattet den dach voor zijn soude ende tminste licht dattet den nacht voor soude zijn daer toe ooc die sterren ende god settese inden firmamente des hemels dat si schijnen souden opter aerden ende dat si den dage ende den nachte voor zijn souden ende souden tlicht ende die duysternisse scheyden.
 ende god sach dattet goet was ende wt auont ende morgen wert den vierden dach.
 ende god sprack die wateren brenghen voort cruypende ende leuende dieren ende ooc geuoghelte dat opter aerden onder dat firmamente des hemels vliege.
 ende god schiep grote waluisschen ende alderley ghedierte datter leeft ende hem beruert die die wateren hadden voortgebrocht een yegelijc nae zijnderaert ende vogelen van alderley pluymen een yegelijck nae sijnder aert.
 ende godt sach dattet goet was ende ghebenedidese ende sprac.
 sijt vruchtbaer ende vermeerdert v ende veruult dat water der zee ende dat gheuogelte vermeerdere hen opter aerden ende het wert wt auont ende morghen den vijfsten dach.
 ende god sprac die aerde brenge voort leuende sielen een yegelic na zijnder aert vee ghewormte ende wat leuen heeft opter aerden een yegelic na zijnder aert ende tghesciede also.
 ende god maecte die dieren opter aerden een yegelic nae zijnder aert ende dat vee na zijnder aert ende alderhande gewormte opter aerden na sijnder aert.
 ende god sach dattet goet was.
 ende god sprac laet ons den mensche maken een beelt dat ons gelijc si die heerscappie heb ouer den vissche inder zee ende ouer die vogelen des hemels ende ouer alle gewormte dat opter aerden cruypt.
 ende god sciep den mensche hem tot eenen beelde tot eenen beelde gods sciep hi hem ende hi sciepse een manneken ende een vrouken.
 ende god gebenedidese ende sprac tot hen zijt vruchtbaer ende vermeert v ende veruult die aerde ende brengtse onder v ende hebt heerschappie ouer den visch inder zee ende ouer die voghelen onder den hemel ende ouer alle ghedierte dat hem opter aerden ruert.
 ende god sprac siet ic heb v gegeuen alderley cruyt dat zaet brengt op al aertrijc ende alderley vruchtbaer boomen ende bomen die zaet voortbrengen tot uwer spijse ende allen dieren opter aerden ende allen vogelen onder den hemel ende allen gewormten dat leuen heeft dat si alderley groene cruyt eten ende het geschiede also.
 ende god aensacht wat hi gemaect had ende siet het was alle seer goet.
 ende het wert wt auont ende morgen den sesten dach.
 ende gebenedide den seuenden dach ende heylichden want hi ten seuensten daghe ruste van alle sijn wercken die god schiep ende maecte.
 dit sijn die gheboorten des hemels ende der aerden als die geschapen waren ter tijt als god hemel ende aerde maecte eer dat yewers een spruyte opter aerden was oft yewers eenich cruyt opten velde wiesch want god die here en had noch niet laten reghenen opter aerden noch daer en was geen mensche die tlant bouwen ende tuelen soude.
 mer een fonteyn gincker op vander aerden ende maecte vochtich al tlant.
 ende god dye here maecte den mensche vanden stof der aerden ende blies hem int aensicht eenen leuenden adem ende also wert die mensche een leuende siele ende god die here plantede eenen hof in eden tegent oosten ende sette den mensche daer in dye hi ghemaect hadde.
 ende god die here liet opwassen alderley bomen lustich te aensien ende goet te eten ende den boom des leuens midden inden lusthof ende den boom der kennissen des goets ende des quaets.
 ende daer ghinc van eden een riuiere wt om te veruersschen den lusthof ende wert aldaer gedeylt in vier hooftwateren.
 dat eerste hiet pison ende loopt al om tlandt van heuila ende aldaer vintmen gout ende dat gout des lants is costelijc ende daer vintmen bedellion ende den edelen steen schocham dat ander water heet gihon dat vliet al om dat gantssche morenlant dat derde water heet hydeckel dat vliet oostwaert na assyrien dat vierde water euphrates ende god die here nam den mensche ende settede hem inden lusthof eden dat hi dat tuelen ende bewaren soude ende god die here geboot den mensce ende seyde van alle bomen des lusthofs suldi eten mer vanden boom der kennissen des goets ende des quaets en suldi niet eten want in wat dage ghi daer af eten sult suldi den doot steruen.
 ende god die here sprac ten is niet goet dat die mensche alleen si ic wil hem een hulpe maken die hem bi stae.
 als god die here ghemaect hadde vander aerden alderley dieren opten velde ende alderley vogel onder den hemel bracht hise tot den mensche dat hi sage hoe hise noemen soude want so die mensce alderley leuende siele noemen soude so souden si heeten ende die mensche gaf eenen yegeliken vee ende vogel onder den hemel ende die dieren opten velde sinen naem mer men vant den mensche gheen hulpe die bi hem stonde.
 doen liet god die here eenen vasten slaep vallen op den mensche ende hi ontsliep ende hi nam een van sinen ribben ende sloodt die stede toe met vleesch ende god dye here maecte een wijf van die ribbe die hi vanden mensche nam ende brachtse tot hem.
 doen sprac dye mensche dat was een been van minen beenen ende vleesch van mijnen vleessce men salse manninne heeten daerom dat si vanden man gecomen is.
 daerom sal een man sinen vader ende moeder laten ende aen sinen wijue hangen ende si twee sullen sijn een vleesch ende si waren beyde naect die mensche ende sijn wijf ende si en schaemden hen niet.
 ende die slange was listigher dan alle dieren op aertrijcke die god die here ghemaect had ende sprack totten wijue ia soude god gheseyt hebben ghi en sult niet eten van alderley boomen inden lusthoue.
 doen sprac dat wijf totter slanghen wi eten vanden vruchten der boomen des lusthoofs mer vanden vruchten des booms die midden indenlusthof is heeft god gheseyt en etet daer niet af en rueres oock niet aen op dat ghy niet en sterft.
 ende die slange sprac totten wijue ghi en sult die doot gheensins steruen want god weet dat in welcken dage dat ghi daer af eten sult so sullen v oogen geopent worden ende sult sijn als god ende weten wat goet ende quaet is.
 ende twijf aensach dat dien boom goet ende lustich was om daer af te eten ende lieflic te aensien dat eenen lustighen boom was want hise verlocte ende si brack dye vrucht af ende adtse ende si gaf haren man ooc daer af ende hi adt.
 doen werden haerder beyder oogen geopent ende bekenden dat si naect waren ende vlochten vijchbladeren ende maecten hen eenen voorschoot.
 ende si hoorden die stemme gods des heren wandelen inden lusthof doen den dach koel worden was ende adam borch hem met sinen wijue vanden aensicht gods des heren onder die boomen inden lusthoue ende god die here riep adam ende seyde tot hem waer sidi.
 ende hi sprac ic hoorde v stemme inden lusthoue ende vreesde mi om dat ick naect was ende daerom borchde ic mi dye here seyde wie heuet v gheseyt dat ghi naect sijt.
 hebdi niet gheten vanden boom daer ic v af gheboot ghi en soudet niet daer af eten.
 doen sprac adam dat wijf die ghi mi ghegeuen hebt gaf mi vanden boom ende ic adt.
 ende god die here sprack totten wijue.
 waerom hebdi dat gedaen.
 dat wijf antwoorde die slange bedrooch mi ende ic adt ende god die here sprac totter slangen want ghi dit ghedaen hebt suldi sijn veruloect voor alle vee ende alle dieren opten velde ghi sult op uwen buyc gaen ende aerde eten al v leuen lanc ende ic sal v viantscap setten tusschen v ende den wijue ende tusschen uwen sade ende haren sade dit selue sal v dat hooft vertreden ende ghi sult hem in die versenen bijten.
 ende totten wijue sprac hi ick sal v veel catiuicheden toe seynden als ghi groot sult gaen ghi sult v kinderen in pijne baren ende ghi sult wesen onder des mans macht ende hi sal v heere sijn.
 ende tot adam seyde hi om dat ghi verhoort hebt ws wijfs stemme ende hebt gheten vanden boom daer ic v af geboot ende seyde.
 ghi en sult daer niet af eten veruloect si die aerde om dijnen wil met arbeit suldi v daer af geneeren al v leuen lanc doornen ende dijstelen sal si v draghen ende ghi sult dat cruyt des velts eten in tsweet ws aensichts suldy v broodt eten tot dat ghi weder aerde wort daer ghi af gecomen sijt want ghi sijt stof ende sult weder tot stof werden ende adam hiet sijn wijf heua daerom dat si een moeder is alder leuender menscen ende god die here maecte adam ende sinen wijue rocken van vellen ende trocse hen aen.
 ende god die here sprac siet adam is geworden als onser een ende weet wat goet ende quaet is.
 mer nv dat hi niet wt en steke sijn hant ende oock breke vanden boom des leuens ende ete ende leue eewelic god die here liet hem doen wt den lusthoue eden dat hi dat aertrijc soude bouwen daer hi af gecomen was ende dreef adam wt ende stelden voor den lusthoue.
 eden den cherubim ende een blinckende vierich sweert om te bewaren den wech totten boom des leuens ende adam besliep sijn wijf heua ende si ontfinck ende baerde kain ende seyde ic heb vercreghen den man des heren.
 ende noch baerde si habel sinen broeder ende habel wert een schaepherder ende kain een ackerman.
 ende het gebuerde na zommige dagen dat kain den here offer brachte vanden vruchten des velts ende habel bracht ooc vanden eersten geborenen der scapen ende van haren vette.
 ende die here aensach tot habel ende tot sinen offer mer tot kain ende tot sinen offer en hielt hi hem niet.
 doen wert kain seer gram ende zijn gelaet veranderde hem.
 doen sprac de here tot kain.
 waerom verstoort ghi v ende waerom verandert hem v ghelate.
 ist niet also.
 waerdi goet so waert een offer en sidi niet goet so sal die sonde liggen totter openbaringen toe mer laet haer beweginge onder v zijn ende sijt ghi haer here doen sprac kain met sinen broeder abel en tgebuerde doen si opten velde waren stont kain op tegen sinen broeder habel ende sloech hem doot ende die here seyde tot kain.
 waer is v broeder habel.
 ende hi antwoorde.
 ic en weets niet sal ick mijns broeders verwaerder sijn.
 mer die here sprac wat hebdi gedaen.
 die stemme van ws broeders bloet roept tot mi vander aerden.
 nv daerom suldi vermaledijt sijn opter aerden die opgedaen heeft haren muyl ende v broeders bloet van uwen handen ontfanghen.
 als ghi den acker bouwen sult so en sal hi v sijn vermoghen niet voort brenghen onstadich ende vluchtich suldi sijn opter aerden.
 kain seyde tot den heere mijn misdaet is meerder dan dat si mi vergheuen worden mach.
 siet ghi drijft mi heden wt den lande ende ic sal mi voor uwe aensichte verbergen ende moet onstadich ende vluchtich sijn opter aerden so salt mi vergaen dat so wie mi vint sal mi dootslaen.
 mer die here sprac tot hem.
 het sal also sijn dat so wie kain dootslaet dat sal seuenfout gewroken werden.
 ende die here sette een teeken aen kain dat niemant hem en versloege wie dat hem vonde so ginc kain vanden aensichte des heren ende woonde int lant nod aen de side eden tegen den oosten ende kain besliep sijn wijf ende si ontfinc ende baerde hanoch.
 ende hi stichter een stadt die noemde hi nae sijns soons naem hanoch hanoch wan irad irad wan mahuiael mahuiael wan methusael methusael wan lemech lemech nam twee wijuen die een hiet ada dander zilla ende ada wan isabal van hem quamen die in tenten woonden ende vee hadden ende sijn broeder hiet iubal van hem quamen die met herpen ende pijpen omginghen dese zilla wan ooc te weten tubalkain die wert een constenaer in alle meesterlike stucken van metaelwerc ende van yser.
 ende tubalkains suster hiet naema ende lemech sprac tot sinen wijuen ada ende zilla hoort mijn stemme lemechs wijuen laet mijn reden tot uwen ooren comen ic heb eenen man verslaghen mi tot eender wonden ende een ionghelinc tot mijnder plaghen.
 kain sal seuenwerf ghewroken wordenmer lemech seuenenseuentich weruen.
 ende adam besliep noch sijn wijf ende si baerde eenen sone dien hiet si seth want god heeft mi sprack si een ander zaet geset voor habel den ghenen die kain ghedoot heeft.
 ende seth wan ooc eenen sone ende hiet hem enos.
 ter seluer tijt begonstmen den name des heren aen te roepen.
 mer doen die heere sach dat der menschen quaetheydt groot was opter aerden ende alle opset ende ghedachten haerder herten alleen tot quade waren altijt so beroudet hem dat hi den mensche ghemaect hadde opter aerden ende tbecommerde hem in zijn herte ende sprac.
 ic wil die menschen die ic gheschapen heb te niete doen vander aerden vanden menschen aen tot den beesten toe ende tot den gewormte ende tot den voghelen onder den hemel wandt mi berout dat icse ghemaect heb.
 mer noah vant ghenade voor den here dit is noahs gheboorte noah was een recht vroom man ende sonder veranderinge ende leyde een godlic leuen tsinen tijden ende wan drie sonen sem ham iaphet mer die aerde was besmet voor den ooghen goods ende vol quaetheden.
 een venster suldy maken bouen int opperste een elle groot sijnde die duere suldy setten midden in haer side dat onderste deel suldy twee bi een ende drie bi een maken want ic sal een diluuie van water laten comen opter aerden om te verderuen alle vleessche daer een leuende adem in is onder den hemel al watter opter aerden is sal vergaen mer met v wil ic een verbont stellen ende ghi sult inder arcken gaen met uwen sonen met uwen wijue ende met uwer sonen wijuen ende ghi sult inder arcken doen alderley dier van allen vleessche een paer manneken ende wijfken dat si leuende blijuen mogen bi v.
 vanden vogelen na haerder aert vanden beesten na sijnder aert ende van alderley gewormte opter aerden nae sijnder aert.
 van elcken sal een paer tot v ingaen op dat si leuende blijuen ende ghi sult alderley spijse nemen diemen eet ende ghi sultse bi v vergaderen dat si v ende hen wesen tot spijsen ende noah dedet al wat hem god gheboot.
 daer na liet hi een duyue van hem wt vliegen op dat hi wiste oft dat water gheuallen ware opter aerden ende doen die duyue niedt en vant daer haren voet op gherusten conste so quam si weder tot hem inder arcken want twater was noch opt heel aertrijck doen stack hi die hant wt ende namse weder tot hem inder arcken.
 ende doen heeft hi noch ander seuen dagen gebeyt ende hi liet noch een ander duyue vlieghen wter arcken die quam tot hem te vesper tijt ende siet een olijfblat hadsi af ghebroken ende droecht in haren beck.
 ende eenen iaer des ouderdoms noah ten eersten dage der eerster maent verdroochde dat water opter aerden.
 doen dede noah dat dac vander arcken ende sach dat alle die aerde drooch was also wert die aerde geheel drooghe den seuentwintichsten dach der tweeder maent doen sprac god tot noah ende seyde gaet wt der arcken ghi ende v wijf v sonen ende uwer sonen wijuen met v alderley dier dat bi v is van alderley vleesch van vogelen van beesten ende alderley ghewormte dat opter aerden cruypt dat gae met v wt ende wast opter aerden ende sijt vruchtbaer ende vermeert v opter aerden.
 also ghinc noah wt met sinen sonen met sinen wijue ende met sijnder sonen wijuen ooc alderley dier ende gewormte alderley vogel ende al wat opter aerden cruypt dat ghinc wter arcken eene yegelijc tot sinen gelijcken.
 ende noah maecte den here eenen outaer ende nam van alderley vee ende van alderley reyne gheuogelte ende offerde brantoffer op den outaer ende die here roock den lieflijcken rueck ende sprack in sijn herte.
 ic en wil daerde niet meer voortaen vermaledien om der menschen wille want des menschen opset des herten is quaet van sijnder ioncheyt aen.
 ende ick wil voort aen niet meer slaen alle datter leeft gelijc ic gedaen heb also langhe als die aerde staet en sal niet ophouden zaeyen ende den oogst coude ende hitte somer ende winter dach ende nacht.
 ende god ghebenedide noah ende sijn sonen ende sprac sijt vruchtbaer ende vermeerdert v ende veruult die aerde.
 ende v vreese ende ancxt si op alle dieren der aernen op alle vogelen onder den hemel ende op al datter opter aerden cruypt ende alle visschen der zee sijn in dijn hant gheleuert.
 al wat hem ruert ende datter leeft dat si v spijse gelijc groene cruyt heb ict v al ghegeuen.
 dat wtghenomen en eet dat vleesch met den bloede niet daer die siel in is want ick wil v bloet daer v siele in is van allen dieren handen eysschen ende wil des menschen siele vereysscen van des menschenhanden eens yegelicx siele van des anders handen.
 so wie des menschen bloet stort diens bloet sal ooc voor menschen gestort worden want god heeft den mensch na sijn beelt gemaect weest vruchtbaer ende vermeerdert ende gheneert v opter aerden dat uwer vele daer op worden noch sprac god tot noah ende tot sijn sonen met hem siet ic sette mijn verbont met v lieden ende met uwen sade ende met v ende met alle leuende dieren bi v van vogelen tot vee ende tot alle dieren der aerden by v ende al dat wter arcken gegaen is so wat dier dat si opter aerden ende stelle mijn verbont met v dat voort aen niet meer alle vleesch verdoruen en sal worden metten water der diluuien ende en sal voort aen geen diluuie meer comen die daerde verderue ende god sprac dat is dat toeken mijns verbonts dat ic gemaect heb tusschen mi ende v ende alle leuende dieren met v voort meer ende eewelic mijnen boge heb ic geset inden wolcken die sal dat teeken sijn mijns verbonts tusschen mi ende der aerden.
 ende als ic den hemel sal hebben ouertogen met wolcken so salmen mijnen boge sien inden wolcken ende dan sal ic gedachtich wesen mijns verbonts tusschen mi ende v ende alle leuende dieren in alderley vlees dat niet meer voort aen eenige diluuie come die alle vleesch verderue.
 daerom sal mijnen boge in die wolcke sijn dat ic hem aensie ende gedencke aen dat eewighe verbont tusschen god ende alle leuenden dieren in allen vleessche dat opter aerden is.
 dit selue seyde god ooc tot noah dit sal sijn dat teeken des verbonts dat ic gedaen heb tusscen mi ende alle vleessche opter aerden die sonen noah die wter arcken ginghen sijn dese sem ham iaphet mer ham is die vader canaan dit sijn die drie sonen noah van desen wert alle lant beseten ende noah begonste ende wert een ackerman ende plantede den wijngaert ende doen hi den wijn dranc werdt hi droncken ende lach inder tenten ontdect.
 als nv ham canaans vader sijns vaders manlicheyt sach seyde hijt beyde sinen broederen daer buten doen namen sem ende iapht haer cleederen ende leydense op haerder beyder schouderen ende si ghinghen erselincks daer toe ende decten haers vaders manlicheyt toe ende si keerden haer aensichte op dat si haers vaders manlicheyt niet en saghen.
 als noah ontwaecte van sinen wijne ende vernam wat hem sine ioncste sone gedaen hadde so seynde hy vermaledijt si canaan ende si een knecht alder knechten sijnre broederen ende noch seyde hi ghelooft si god die here sems ende canaan si sijn knecht god breyde iaphet wt ende laet hem wonen in sems wooninghen ende canaan si zijn knecht noah leefde na der diluuien drie hondert ende vijftich iaer dat alle sijn gheheel ouderdom wert neghen hondert ende vijftich iaer ende hi sterf.
 dit is die geboorte der kinderen noah sem ham iaphet ende si wonnen kinderen na der diluuien.
 die kinderen iaphet sijn dese gomer magog madai iauan tubal mesech ende tirao.
 maer die kinderen van gomer sijn dese ascemas riphat ende thogarma.
 die kinderen van iauan sijn dese elisa tharsis kithin ende dodanim van desen sijn wtghebreyt dye eylanden der heydenen in haren lantschappen elck na haerder spraken gheslachten ende lieden die kinderen van ham sijn dese chus mizraim phut ende canaan mer chus kinderen zijn dese seba heuila sabtha reyma ende sabthecha maer die kinderen van reyma sijn dese scheba ende dedam mer chus wan nimrod die begonste een geweldich heere te sijn opter aerden ende was een geweldich iager voor den here.
 daer wt coemt dat ghemeyn seggen dat is een gheweldich iager voorden here gelijc nimrod.
 tbegin zijns rijcx was babel erech acud ende calne int lant sinear van dien lande is daer na comen assur ende stichte niniue ende der stadt straten ende calah daer toe ressem tusschen niniue ende calah dits een grote stadt mizarim wan ludim enamim leabim naphtutim pathrusim ende kasluhim.
 van die sijn comen die philisteen ende capthorim.
 ende canaan wan zidon sinen eersten sone ende heth iebusi emori girgosi hiui arcki sini aruadi zemari ende hamathi daer wt sijn ghesproten die geslachten der cananiten ende haer palen waren van zidon aen door gerar tot gaza toe tot datmen coemt te sodoma gomora adama zeboim ende tot laza dit sijn die kinderen ham in haren geslachten spraken landen ende lieden sem die broeder iapheth die grootste wan ooc kinderen die een vader is alder kinderen van eber ende dit sijn sine kinderen elam assur arphacsad lud ende aran die kinderen aran sijn dese vz hul gether ende mas.
 arphachsad wan salah salah wan eber eber wan ij.
 sonen.
 deen hiet peleg daerom dat zijnder tijt die werelt gedeylt wert sijn broeder hiet iaketam ende iaketam wan ammodad saleph hazarmauet iarah.
 hodoram vsal dikela obal abimael seba ophir heuila ende iobab dat sijn alle kinderen van iaketam ende haer woninge was van maesa aen tot datmen coemt te sephara aenden berch tegent oosten dat sijn die kinderen van sem in haren geslachten spraken landen ende lieden dat sijn nv die geslachten der kinderen noach in haren gheslachten ende lieden van dien zijn ghesproten die lieden opter aerden na der diluuien maer alle die werelt had eenderley tale ende sprake.
 doen si nv reysden ten oosten waert vonden si een pleyn int lant sinear ende woonden aldaer ende spraken met malcanderen wel op laet ons kareelen maken ende backen.
 ende si namen kareelen tot steenen ende lijm tot mortele ende seyden laet ons een stadt ende thoren maken wiens opperste aenden hemel reycken dat wi ons eenen naem maken want wi sullen misschien verdreuen worden in allen landen doen quam die here neder dat hi sage die stedeende thoren die der menschen kinderen stichten ende die here sprac.
 siet het is eenderley volc ende sprake onder hen allen ende hebben dat bogonst te doen si en sullen niet aflaten van alle dat si voor genomen hebben te doen.
 gaet wt ws vaders lant ende van v maechschappen ende wt ws vaders huys in een landt dat ic v thoonen sal ende ic sal v tot eenen grooten volcke maken ende ick sal v gebenedien ende ic sal uwen naem groot maken ende ghi sult een gebenedidinge sijn ic salse gebenedien die v gebenedien ende veruloecken die v veruloecken ende in v sullen gebenedijt worden alle geslachten der aerden.
 doen ghinc abram wt alsoot hem die here beuolen hadde ende lot tooch met hem.
 also nam abram zijn wijf zarai ende lot sijns broeders soon met alle haerder hauen die si ghewonnen hadden ende sielen die si geuoet hadden in haran ende reysden wt na dat lant canaan.
 ende als si in dat selue lant comen waren doorleet hi door dat lant totter stadt van sichim ende totten dale more want te dien tijt woonden daer cananiten int lant doen openbaerde die here abram ende sprac uwen sade sal ic dit lant geuen ende hi stichte aldaer den here eenen outaer die hem openbaerde.
 daer nae ginc hi van daer aen eenen berge die lach tegen den oosten der stadt bethel ende sloech aldaer sijn tenten op dat hi bethel ten westen ende ai ten oosten hadde ende maecte den heere aldaer eenen outaer ende aenriep den name des heren.
 daer na trock abram voordere ende tooch zuytwaert ende in dat lant quam eenen dieren tijt.
 doen trock abram af in egypten dat hy hem daer onthouden mochte als een vreemt man want den dieren tijt was seer machtich inden lande.
 ende doen hi na bi egipten quam seyde hi tot sinen wijue sarai siet ic weet dat ghi een schoon wijf van aesicht sijt als v nv die van egipten sullen sien so sullen si segghen siet dat is sijn wijf ende sullen mi dooden ende v behouden daerom bidde ic v segt doch dat ghi mijn suster sijt om dat mi dies te badt si om uwen wille ende mijn siele leuendich blijue om uwen wille als hi nv in egipten quam sagen die egiptenaren dat wijf dat si seer schoon was ende pharaos opperste sagense ende prijsdende voor hem.
 doen wert si in pharaos huys gebracht ende het ghinc abram wel om haren wille ende hi had schapen runderen ezelen knechten maechden ezelinnen ende kemelen mer die here plaechde pharao met groote plagen ende sijn huys om sarai abrams wijfs wille.
 doen riep pharoo abram tot hem ende seyde waerom hebdi mi dat gedaen.
 waerom en seydi mi niet dattet v wijf was.
 waerom seydi dan dattet v suster was.
 daerom dat icse mi tot eenen wijue nam ende nv siet daer is v wijf neemt v wijf ende gaet wech.
 ende pharao geboot sijnder macht van abram dat si hem leyden souden hem ende sijn wijf ende alle dat hi hadde also troc abram opwaert wt egipten met sinen wijue ende met alle dat hi hadde ende lot ooc met hem ten suyden waert mer abram was wel geladen met vee siluer ende gout ende troc voort aen van tzuyden tot bethel aen die stede daer eerstwerf sijn wooninge was tusscen bethel ende ai in dye selue plaetse daer hi te voren den outaer ghemaect hadende hi aenriep daer den name des heren lot die met abram troc die had ooc schapen ende runderen ende tenten.
 ende dat lant en mochts niet verdragen dat si beyde bi malcanderen woonden want hare haue was so vele datse met malcanderen niet en consten wonen ende daerom wasser altoos twist tusschen den herderen des vees van abram ende tusscen den herderen van lots vee ende tot dien tijden woonden int lant ooc cananiten ende pheresiten.
 doen seyde abram tot lot en laet geenen twist wesen tusscen mi ende v ende tusschen mijnen ende uwen herderen want wi sijn gebroeders en staet v niet alle tlant open.
 scheyt van mi wildi ter slincker soo wil ick ter rechter oft wildi ter rechter soo wil ick ter slincker.
 doen hief lot sijn oogen op ende omsach alle die palen vander iordanen want eer dat god sodoma ende gomorra verderf waren si rijc van water tot datmen te zaor coemt ghelijc gods paradijs ende ghelijc als egypten lant also koos lot al die palen aen die iordane ende tooch tegen dat oosten.
 alsoo sceyde hem die een broeder vanden anderen dat abram woonde int lant canaan ende lot inden steden vanden seluen deelen ende stelde zijn wooninge te sodoma maer die lieden van sodoma waren erch ende sondichden seer teghen den here.
 als hem nv lot van abram ghescheyden had sprack die here tot abram heft v oogen op ende siet van deser steden aen daer ghi woont nootwaert zuydtwaert oostwaert ende westwaert want al dat lant dat ghi siet sal ic v gheuen ende uwen zade eewelijc ende sal uwe saet maken ghelijc den stof der aerden.
 can een mensche stof der aerden ghetellen.
 die sal v zaet ooc tellen daerom staet op ende trect door dat landt in die lengde ende breyde want ic wilt v gheuen dus hief abram sijn tente op ende quam woonen int dal mamre dat te hebron is ende timmerde daer den here eenen outaer.
 daer na keerden si wederom ende quamen aen des gherechts fonteyn dat is kades ende sloegen dat heele lant der amalekiten ooc die amoriten die te hazezonthamar woonden.
 doen trocken wt die coninghen van sodoma ende gomorra van adama van zeboim ende die coninck bela die zoar hiet ende si stelden hen ten strijde int breede dal tegen kedorlaomor den coninc van elan ende tegen thideal den coninc der heydenen ende amraphel den coninc van sinear ende arioth den coninck van ellazar vier coninghen tegen vijf ende dat breede dal had veel lijm grachten mer die coninc van sodoma ende van gomorra werden daer gheslaghen int vluchten ende neder geleyt ende watter ouer bleef dat vloot op dat gheberchte.
 doen namen si alle die haue te sodoma ende te gomorra ende al dat der spijsen toebehoort ende trocken van daer ende si namen ooc met hen lot abrahams broeders sone ende sijn goet want hi woonde te sodoma ende si trocken van daer.
 doen quam daer een die ontloopen was ende seyde abram den buyten manne die daer woonde in dat dal mamre der amoriten die welc een broeder escol ende aner was dese waren met abram in een verbont.
 als nv abram hoorde dat sijn broeder geuangen was wapende hi sijn eygen knechten drie hondert ende xviij.
 in sinen huyse geboren ende iaechde haer na tot dan ende deylde hem ende viel tsnachts op hen met sinen knechten ende sloechse ende iaechdese tot hoba die ter slincker siden der stadt damascos leyt ende bracht al die haue weder daer toe ooc lot sinen broeder met sijnder hauen ooc die wijuen ende dat volc als hi weder quam vanden slage des kedorlaomor ende der coningen die met hem waren ginc hem teghen die coninc van sodoma in dat velt dat tsconincx dal hiete.
 mer melchizedech die coninc van salem bracht broot ende wijn voort ende hi was een priester gods des alderhoochsten.
 ende gebenedide hem ende sprac abram sijt gebenedijt den alderhoochsten god die hemel ende aerde besidt ende ghelooft si god dye alderhoochste die v vianden in v hant besloten heeft ende dien gaf abram die thiende van al den buete doen sprac die coninc van sodoma tot abram gheeft mi die sielen die haue behout di.
 mer abram sprac tot den coninc van sodoma ic hefse op mijn handen tot den here den alderhoochsten god die hemel ende aerde besit dat ic van alle dat v is niet eenen draet noch eenen scoenriem nemen en sal dat ghi niet en segt ghi hebt abram rijc gemaect wtgenomen dat die iongers verteert hebben ende die mannen aner escol ende mamre die met mi getogen sijn laet die haer deel nemen.
 als dese dingen dus geleden waren ghebuerdet dat tot abram gedaen werdt dwoort des heren in een visioen seggende vreest niet abram ic ben uwen schilt ende uwen seer grooten loon.
 maer abram sprac heere here wat wildi mi geuen.
 ic gae sonder kinderen ende mijn huysknecht heeft eenen sone dese eleazar van damasco ende abram sprack noch mi en hebdi gheen saet ghegheuen ende siet die sone mijns ghesins sal mijn erfghename sijn.
 ende siet dat woordt des heren sprac met hem hi en sal niet uwe erfgenaem sijn mer die van uwen lichaem comen sal die sal v erfgenaem sijn ende hi hiet hem wtgaen ende seyde siet den hemel ende telt die sterren condise tellen ende seyde tot hem also sal v saet werden.
 abram geloofde den here ende dat wert hem tot gerechticheit gerekent.
 ende hi sprac tot hem ic ben die here die v van vr wt caldea geleyt heb dat ic v dit lant te besitten geue.
 abram sprac here here waer aen sal ict weten dat ict besitten sal ende die here antwoorde hem.
 neemt een drieiarige koe ende een drieiarighe gheyte ende eenen drieiarighen ramende een tortelduue ende een ionge duue ende hi nam alle dese ende deyldese ouermidts ende leyde dat een deel tegen den anderen ouer mer de vogelen en deylde hi niet ende dat geuogelte viel op dat aes.
 mer abraam iaechdese daer af als die sonne onder gegaen was viel abraham in eenen swaren slape ende siet anxt ende grote duysternis oueruiel hem.
 doen sprac hi tot hem dat suldi weten dat v saet sal vreemt sijn in een lant dat sijn niet en is ende aldaer salmen daer knechten af maken ende qualijc hanteren cccc.
 iaer lanc maer ic sal rechter sijn ouer dat volc wiens knechten si worden sullen daer na sullen si wt trecken met veel goets ende ghi sult varen tot uwen vaderen met vrede ende in goeden oudere begrauen worden.
 si sullen na vier mans tijden weder hier comen want die misdaet der amoriten is noch niet al voldaen als nv die sonne onder gegaen was ende duyster geworden was siet doen roocte eenen ouen ende eenen vierighen brant voor tusschen die stucken wech.
 in dien dage maecte die here een verbont met abraam ende sprac vwen sade sal ic dit lant geuen van dat water van egypten aen tot aen dat groote watere euphrates dye keniten dye kinisiten dye kidmoniten die hethiten dye pherisiten dye ruesen dye amoriten dye cananiten dye gergositen dye iebusiten.
 sarai abrams wijf en had hem gheene kinderen ghewonnen maer si had een ioncwijf wt egypten dye hiet hagar ende seyde tot abram siet de here heeft my besloten dat ic niet gebaren en can legt v bi mijn ioncwijf oft ic misschien wt haer mocht kinderen vercrijghen meer dan wt mi abraham verhoorde die stemme sarai.
 ende hi ginc in tot hagar ende si ontfinc ende als si sach dat si ontfangen had achte si te min op haer vrouwe doen seyde sarai tot abram ick moet onrechte lijden om uwen wille ick heb mijn ionckwijf bi v gheleydt maer nv si siet dat si ontfanghen heeft moet ic veracht worden van haer die heere si een rechter tusschen mi ende v abram sprack tot sarai siet uwe maecht is onder v gheweldt doet met haer alsoot v ghelieft.
 doense nv sarai woude verootmoedigen vloot si van haer mer die engel des heren vantse bi eender waterfonteynen inder woestinen te weten bider fonteynen aenden weghe tot sur ende die sprack tot haer hagar sara ioncwijf van waer coemdi.
 ende waer wildi henen.
 si sprac ic ben van mijnder vrouwen sarai geuloden ende die enghel des heren sprac tot haer keert wederom tot uwer vrouwen ende verootmoedicht v onder haer handen ende die enghel des heren sprack tot haer siet ic sal uwe saet vermeerderen dattet van groote menichten niet getelt en sal mogen worden.
 noch seide die engel des heeren tot haer siet ghi hebt ontfangen ende ghi sult baren eenen sone sinen naem suldy ismael heeten om dat die here uwe mismaectheyt verhoort heeft hi sal een wilt mensce sijn sijn hant tege eenen yegelijcken ende eens yegelicx hant tegen hem ende sal tegen alle sijne broeders woonen ende si hiet den naem des heeren die met haer sprac.
 ghi god die mi siet want si seide warachttich hier heb ic den rugge gesien van dien die mi sach daerom hiet si die fonteyne een fonteyn des leuenden die mi sach die daer is tusschen kades ende bared ende hagar baerde abram eenen sone ende abram hiet den sone die hem hagar baerde ismahel ende abram was lxxxvi.
 iaer out doe hem agar ismael baerde.
 ende god sprac breeder tot hem ende seyde siet ick bent ende hebbe mijn verbont met v ende ghi sult een vader van veel volcx worden daerom en suldi niet meer abram heeten mer abraham sal uwen naem sijn want ic heb v gemaect van veel volcx een vader ende sal v wtermaten seer vruchtbaer maken ende wil volcken van v maken ende daer sullen ooc coningen van v comen.
 ende ic sal mijn verbont tusschen mi ende v setten ende uwen sade na v ende haren nacomelinghen dat een eewich verbont si also dat ic v god si ende ws saets na v ende wil v ende uwen sade na v gheuen dat lant daer ghi een vreemdelinc in sijt te wetene dat geheele lant canaan ter eewiger besittinghen ende ic sal haer god sijn noch seyde god tot abraham so hout dan mijn verbont ghi ende uwe saet na v dat is mijn belofte die ghi houden sult tusscen mi ende v ende uwen sade na v ende hare nacomelingen alle wat manlic is onder v sal besneden werden ende ghi sult dat slofken van uwen vleessce snijden ende dat sal een teeken sijn des verbonts tusscen mi ende v ende een yegelijc knechtken wanneert acht dagen out is suldijt besnijden ende uwe toecomelingen des selfs geliken ooc alle wat uwe gesin is te huys geboren oft gecocht oft anders vreemt ende niet uwe saet en is also sal mijn verbont in uwen vleessce zijn ten eewigen verbonde ende waer een knechtken niet besneden en wert aent slofken zijns vleeschs diens siel sal wtgeroeyt worden wt sinen volcke daeromme dat hi mijne verbont niet gehouden en heeft.
 het wert al met hem besneden ende die here openbaerde hem in dat dal mamre als hi sadt aen dye duere sijnder woningen als den dach ten alder heetsten was ende als hi zijn oogen ophief ende sach doen stonden drie mannen teghen hem ende doen hijse sach liep hi hen te gemoete vander dueren sijnder woningen ende buychde hem voor hen neder opter aerden ende seyde here heb ic genade geuonden voor uwen ogen so en gaet niet voorby uwen knechte men sal v een luttel waters brengen ende uwe voeten wasscen ende rust v onder den boom ende ic sal v een beetken broots brengen dat ghilieden v herte laeft dan suldy voortgaen want daerom sidi tot uwen knecht comen si spraken doet also als ghi ons geseyt hebt abraham haeste hem tot sara inder woningen ende seyde haest v ende menget drie maten bloemen vanden mele knedet ende bact koeken hi liep totten runderen ende haelde een seer goet calf ende gaft den knape die haeste hem ende bereydet ende hi droech op boter ende melc ende vanden kalue dat hi bereydt hadde ende settet hen voor ende ginc voor hen staen onder den boom ende si aten doen spraken si tot hem waer is v wijf sara.
 hy antwoorde daer binnen inder wooningen doen seyde hi ouer een iaer nader tijt dat die vrucht geleuen can sal ic weder tot v comen so sal sara v wijf eenen sone hebben dat hoorde sara want si stont achter dye duere der wooningen ende si waren beyde abraham ende sara out ende wel bedaecht so dattet sara niet meer en ghinc nader vrouwen aert daerom loechse bi haer seluen ende seyde nv ic out ben soude ic noch met welluste omgaen ende mijn heere is ooc out.
 doen sprac die here tot abraham waeromme lacht sara ende seyt meyndy dat waer is dat ic noch baren sal ende ic toch out ben sout dan den here dat te swaer sijn.
 tsijnder tijt sal ick weder tot v comen nader tijt dat die vrucht geleuen can so sal sara eenen sone hebben doen loochendet sara ende seyde ic en hebbe niet gelachen want si vreesde mer hi seyde.
 ten is so niet ghi hebt ghelachen.
 doen stonden die mannen op van daer ende keerden hen tegen sodoma ende abraham ginc met hen op dat hise gheleyde doen seyde die here hoe can ick abrahame verborgen dat ic doen sal.
 aengesien hi in een groot machtich volc werden sal ende alle volc der aerden sullen in hem gebenedijt worden want ic wete hy sal beuelen sinen kinderen ende sinen huyse na hem dat si des heren wegen houden ende doen dat recht ende redelijc is op dat die here op abraham laet comen alle dat ghene wat hi hem belooft heeft.
 ende die heere sprac daer is een gheroep te sodoma ende gomorra ende dat is groot ende die sonden die sijn seer swaer daerom wil ic afuaren ende sien oft sijt lieden alle ghedaen hebben na den roep die voor my gecomen is oft dat alsoe niet en is op dat ict weten mach.
 ende die mannen keerden haer aensicht ende gingen te zodoma maer abraham bleef staende voor den here ende ghinc tot hem ende seyde.
 wildi dan den rechtuerdighen met den ongodlicken te nyeute doen.
 dat si verre van v dat ghi dat doen sout ende dooden den gherechten metten godloosen dat die gherechte si als de godlose dat si verre van v ghi die alder werelt rechter sijt ghi en sult alsulcken recht niet doen.
 daer in vinden maer hi seyde ic en salse niet verderuen om der thienen wille ende die here ginc wech doen hi met abraham wt geseyt had ende abraham keerde weder tsinent waert.
 die twee engelen quamen te zodoma des auonts mer lot sadt te zodoma voor die duere ende doe hijse sach stont hi op ende hi ginc hen tegen ende neychde zijn aensicht ter eerden ende seyde siet mijn heeren gaet in ten huyse ws knechts ende blijfter ouer nacht laet uwe voeten wasschen so stady morgen vroech op ende reyst uwer wegen mer si seyden neen mer wi willen ouer nacht opter straten blijuen doen dwanc hijse seer ende keerden tot hem in ende si quamen in sijn huys ende hi bereyde hen eenen maeltijt ende bieck ongeheefde koecken ende si aten.
 mer eer si gingen te rusten quamen die mannen vander stadt sodoma ende omleyden dat huys ionc ende out alle dat volc wt allen eynden ende eyssceden lot ende seyden tot hem waer sijn die mannen die tot v comen sijn desen nacht.
 laetse wt comen tot ons dat wise bekennen.
 lot ginc tot hen voor die duere ende sloot de duere achter hem toe ende seyde och lieue broeders doet niet alsulken quaet siet ic heb twee dochteren ende en hebben noch geenen man bekent die sal ic hier buyten brengen onder v lieden ende doet met hen wat v belieft alleen dese mannen gods en doet niet want si sijn ingegaen onder die scaye mijns daecs mer si seyden coemt hier doen spraken si en sidi niet hier in comen als een vreemdelinc.
 ende wilt nv rechter zijn nv wel wi willen v meer quaets doen dan haer lieden.
 ende si drongen hart op den man loth ende als si toeliepen ende wilden die duere op breken die mannen staken haer hant buyten ende trocken lot tot hen int huys ende sloten die duere toe ende die mannen die voor dye duere vanden huyse waren werden met blintheden geslagen beyde groot ende cleyn dat si die duere niedt en consten vinden.
 ende die mannen spraken tot loth hebdy hier in noch yewers eenen behouden sone ende sonen ende dochteren ende wie v aengaet in deser stadt dyen leyt wt der stadt want wi sullen dese stadt verderuen om dat haer geroep groot is voor den here die ons gesonden heeft haer te bederuen.
 doen ginc lot wt ende sprac met sinen behouden sonen die sijn dochteren nemen souden ende seide staet op ende gaet wt deser plaetsen want die here sal dese stadt verderuen maer si hieldent voor boerde.
 als nv den dageraet op ginc hieten die enghelen lot haesten ende spraken gaet henen neemt v wijf ende v twee dochteren die ghi hebt dat ghi ooc niet en vergaet inder misdaet deser stadt als hi nv lanc merde grepen hem die mannen ende sijn wijf ende sijn twee dochteren metter hant om dat die here haer sparen wilde ende leyden hem buyten ende lieten hem buyten voor die stadt.
 ende als si hem hadden buyten ghebrocht seyden si behout v siele ende en siet niet achter v ooc en staet niet hier in allen desen palen opten berge behout v op dat ghi niet en vergaet.
 mer lot sprac tot henlieden och neen mijn heeren siet nv v knecht genade vonden heeft voor uwen oogen so maket doch v barmherticheyt groot die ghi mi gedaen hebt dat ghi mijn siele biden leuen behieldes ic en can mi niet opten berge behouden.
 het mocht mi aencomen een ongeual ende dat ick storue siet daer is een stadt bi daer ic in vlien mach ende is cleyn aldaer sal ic mi behouden mogen si is doch cleyn dat mijn siele leuendich bliue.
 doen sprac hi tot hem siet ic heb v in desen stucke aengesien dat ic die stadt niet om en sal keeren daer ghi af ghesproken hebbet haest v behout v aldaer want ic en cans niet gedoen voor ghi en sijt eerst daer in daer af is die stadt genoemt zoar ende de zonne was op gegaen opter aerde als loth te zoar binnen quam doe liet de here solfer ende vier regenen vanden here vanden hemel af op sodoma ende gomorra ende keerde die steden om ende al dat lantscap ende alle die inwoonders der steden ende al wat op den lande gewasscen was ende zijn wijf sach om ende wert verandert in eens soutsteens gelikenis mer abraam stont vroech op des morgens aen die side daer hi stont voor den here ende keerde zijn aensicht tegen sodoma ende gomorra ende al dat omliggende lant ende aensacht ende siet daer ginc eenen domp vanden lande gelijc eenen domp van eenen ouen want als god die steden in dien palen verdorf gedacht hi abraham ende leyde lot wt dyen steden die hi omkeerde daer lot in woonde.
 ende lot troc wt zoar ende bleef opten berch met beyde zijn dochteren want hi vreesde te zoar te bliuen ende bleef also in een speluncke met beide zijn dochteren doen sprac die outste totter ioncster onse vader is out ende daer en is gheen man meer opter aerden die ons beslapen mochte nae alder werelt wijse soo coemt dan laet ons onsen vader wijn te drincken geuen ende met hem droncken worden dat wi saet van onsen vader behouden also gauen si haren vader wijn te drincken inder seluer nacht ende die eerste ginc in ende leyde haer bi haren vader ende hi en werts niet ghewaer doen si haer leyde noch doen si op stont.
 des morghens sprac dye outste totter ioncster siet.
 ic heb gisteren bi mijnen vader gelegen laet ons hem desen nacht ooc wijn te drincken geuen dat ghy bi hem in gaet ende legget v bi hem dat wi saden van onsen vader mogen behouden also gauen si haren vader ooc dien nacht wijn te drincken ende die ioncste stelde haer ooc op ende leyde haer bi hem ende hi werdts niet ghewaer doen si haer leyde noch doen si op stont also werden loths dochteren beyde met kinde van haren vader ende die outste baerde eenen sone dien hiet si moab van dien quamen die moabiten tot op desen dage.
 ende die ioncste barrde ooc eenen sone doen hiet hi dat kint ammon van dien quamen die kinderen ammon tot op den dach van heden toe.
 abraham tooch van daer in dat zuyden lant ende woonde tusschen cades ende sur ende wert een vreemdelinc te gerar ende seyde van sinen wijue sara het is mijne suster doen sandt na haer abimelech die coninc was te gerar ende lietse halen.
 mer god quam tot abimelech des nachts inden droom ende sprac tot hem siet ghi sijt der doot schuldich om des wijfs wille die ghi genomen hebt want si is eens mans getrout wijf maer abimelech en hadse noch niet aengetast ende seyde here wildi dan ooc een gerechtich volc dooden heeft hi niet tot my geseyt si is mijn suster ende si heeft ooc geseyt hi is mijn broeder.
 ic hebbe doch dat gedaen met simpelder herten ende onsculdigen handen ende god sprac tot hem inden droom ic weet ooc dat ghijt met simpelder herten gedaen hebt.
 daeromme heb ic v ooc bewaert dat ghy niedt gesondicht en hebt tegen mi ende ic en hebs v niet toe gelaten dat ghijse aengetast hadt so geeft nv den man sijn wijf weder want hi is een propheet ende laet hem voor v bidden also suldy leuendich blijuen mer waer ghijse hem niet weder en gheeft so weet dat ghi die doot sult moeten steruen ende al dat uwe is.
 doen stont abimelech vroech op des morgens ende riep alle sijn knechten ende seyde hen allen dit voor haren ooren ende die lieden vreesden seer ende abimelech riep abraham ooc ende seyde hem waerom hebdi ons dat gedaen.
 ende wat heb ic v misdaen.
 dat ghi alsulcken grooten sonden wildet brenghen op mi ende minen rijcke ghi hebt met ons gheleeft niet alsomen soude ende voort noch seyde abimelech tot abraam wat saechde ghi aen dat ghi dit gedaen hebt.
 abraham antwoorde ic dachte misschien in dese plaetse en is gheen vreese gods ende sullen mi om mijns wijfs wille dooden ooc is si warachtich mijn suster want si is mijns vaders dochter mer niet mijnder moeder dochter ende het is mijn wijf geworden doen mi god wt mijns vaders huys hiet wandelen seide ic tot haer dye barmherticheyt doet aen mi dat waer wy comen suldy van mi segghen dat ic v broeder ben.
 dus nam abimelech scapen runderen knechten ende maechden ende gafse abraham ende gaf hem weder sijn wijf sara ende seyde siet mijn lant staet open woonter waert v belieft ende seyde tot sara siet daer ic heb uwen broeder duysent silueren pennigen gegeuen siet die sal v een decksel der ooghen sijn voor alle die bi v sijn ende ouer al ende een verantwoorder.
 mer abraham badt tot god doen ghenas god abimelech ende sijn wijf ende sijn maechden dat si kinderen baerden want die here hadde te voren vaste ghesloten alle dye moeders des huys abimelechs om sara abrahams wijfs wille.
 die here besocht saram also hi ghelooft had ende dede met haer also hi geseyt hadde.
 ende sara ontfinck ende baerde abraham eenen sone in zijn oude dagen ter tijt die hem god geseyt hadde ende abraham hiet sinen sone die geboren was isaac dye hem sara baerde ende besneet hem ten achsten daghe so hem god geboden hadde hondert iaer was abraham out doen hem sijn sone geboren wert.
 ende sara sprac.
 god heeft mi tot eenen gelache gemaect want wie dat hooren sal die sal mijnder belachen noch seyde si wie dorstet ooc abraham selue op seggen dat sara kint soocht ende heeft eenen sone gebaert in sijn oude dagen ende dat kint wies ende wert gespeent.
 ende abraham bereyde een groot weerschap inden dage doen isaac gespeent werdt ende sara sach den sone hagar van egypten dyen si abraham gebaert hadde dat hi een bespotter was ende sprac tot abraham verdrijft dat ioncwijf wt met haren sone want dees ioncwijfs sone en sal niet erfghenaem wesen met mijnen sone isaac dat woort beuiel abraham qualic om sijns soons wil mer god sprack tot hem en laet v niet qualicken beuallen om des knechtkens ende ioncwijfs wille alle wat sara v gheseyt heeft dat verhoort want in isaac sal v dat saet genoemt worden ooc sal ic des ioncwijfs sone maken tot eenen grooten volcke om dat hi uwe saet is.
 ende aldus so stont abraham des morgens vroech op ende nam broot ende een flessce met water ende leyt op hagars scouderen ende tknechten mede ende lietse gaen doen troc si wech ende ghinc in die woestijne dolen bi bersaba als nv dat water wter flessce was werp si dat knechtken onder eenen struyc ende ghinc henen ende ginc sitten van verre tegen ouer eenen booschoet verde want si seyde ic en sal tkint niet mogen sien steruen ende si sat tegen ouer ende hief haer stemme op ende weende mer god verhoorde die stemme des kints ende die engel gods riep vanden hemel tot agar ende sprac tot haer wat is v agar.
 en vreest niet wandt god heeft verhoort die stemme des kints daert leyt staet op ende neemt dat kint ende houdet met uwen handen want ic sal hem tot een groot volc maken.
 ende god dede haer oogen open dat si eene water fonteyne sach doen ginc si henen ende vulde die flessce met water ende gaf den kinde te drincken ende god was met den kinde ende wyes ende woonde inder woestijnen ende wert een meester van schieten ende woonde inder woestijnen pharan ende sijn moeder nam hem een wijf wt egypten lant.
 ter seluer tijt sprac abimelech ende phichol zijn velthooft man met abraam ende seide god is met v in alle dat ghi doet daerom sweert ghi mi bi god dat ghi mi noch mijnen kinderen noch mijnen neuen niet letten en sult mer dye barmherticheit die ic v bewesen heb aen mi ooc bewijst ende aenden lande daer ghi een vreemdelinc in sijt.
 doe seyde abraham ic sal sweeren ende abraham strafte abimalech om der fonteyn wateren wille dien abimalechs knechten met gewelt genomen hadden doen antwoorde abimalech ic en hebs niet geweten wie dat gedaen heeft.
 ooc en hebdijt mi niet geseyt daer toe en heb ict niet gehoort dan heden.
 daer af hiet die stede bersaba dat si met malcanderen daer gesworen hebben ende also maecten sijt verbont tot bersaba.
 doen stont abimalech op ende phicol sijn velthooftman ende trocken weder inder philistinen lant mer abraham plante dieboomen te bersaba ende aenriep aldaer den naem des heren des eewichs gods ende was een vreemdelinc inder philistinen lant een lange tijt na dien dat dese dingen gesciet waren proefde god abraham ende sprac tot hem abraham.
 ende hi antwoorde hier ben ic ende god sprac neemt isaac uwen eenigen sone dien ghi lief hebt ende gaet henen in dat lant mocla ende offert hem aldaer tot brantoffer op eenen berch dien ic v seggen sal doen stont abraam tsmorgens vroech op ende bereyde sinen ezel ende nam met hem twee knapen ende sinen sone isaac ende cloof hout tot brantoffer hi stont op ende ginc henen ter plaetsen daer hem god af geseyt hadde.
 ten derden dage hief abraham sijn ooghen op ende sach die stede van verde ende sprack tot sinen knape blijft hier met den ezel ic ende die knecht willen daer henen gaen ende wanneer wi aengebeden hebben so sullen wi weder tot v comen ende abraham nam dat hout totten brantoffer ende leyt op sinen sone isaac mer hi nam dat vier ende het mes in sijn hant ende die twee gingen tsamen doen sprac isaac tot sinen vader abraham mijne vader abraham antwoorde hier ben ic mijn sone ende hi sprac siet hier is vier ende hout mer waer is dat scaep totten brantoffer.
 abraam antwoorde mijn sone god sal toonen dat scaep totten brantoffer ende die twee gingen met malcanderen.
 ende als si quamen aen de plaetse die hem god geseit had stelde abraham aldaer eenen outaer ende hi leyde hout daer op ende bant sinen sone isaac ende leyde hem op den outaer bouen op dat hout ende recte zijn hant wt ende vaette dat mes om sinen sone te slaen.
 doen riep hem die engel des heren vanden hemel ende seide abraham abraham hi antwoorde hier ben ick de engel seide en legt v hant niet aenden knecht ende en doet hem niet want nv weet ic dat ghi god vreest ende en hebt niet gespaert uwen eenigen soon voor mi doen hief abraham zijn oogen op ende sach eenen ram achter hem verwert inder hagen met zijn hoornen ende ginc henen ende nam den ram ende offerden tot eenen brantoffer in zijns soons stede ende abraham hiet die stede die here sal thoonen daer af seytmen noch heden op dezen dach.
 op den berch daer die here thoonen sal.
 ende die engel des heren riep abraham noch eens vanden hemel ende sprac ic heb v mi seluen gesworen spreect die here nv ghi dat gedaen hebt ende en hebt uwen eygen sone niet gespaert dat ic v saet ghebenedien ende vermeerderen sal als die sterren des hemels ende als dat sant aenden oeuer der zee ende uwe saet sal besitten die poorten sijnder vianden ende door uwen sade sal alle volc der aerden gebenedijt worden om dat ghi mijnder stemmen gehoorsaem geweest hebt also keerde abraham weder totten knapen ende stont op ende togen te samen te bersaba ende woonde aldaer.
 nae desen gebuerdet dat abraam gebootscapt wert siet milca heeft ooc kinderen gebaert uwen broeder nahor te weten vz den eersten geborenen sone ende bus sijn broeder ende kemuel van welcken die van sirien ghecomen sijn ende cesed ende haso ende pildas ende iedlaph ende bethuel mer bethuel wan rebeca dees acht gebaerde milca nahor abrahams broeder ende sijn concubijn ghenaemt rehuma wan ooc te weten thebath gaham thahas ende maacha.
 sara wert hondert ende seuen en twintich iaer out so lange leefde si ende sterf inder hooftstadt die heet hebron inden lande canaan doen quam abraham dat hijse beclaghen ende beweenen soude daer na stont hi op van sinen lijcke ende sprac met den kinderen heth ende seyde ic ben een vreemdelinck ende een inwoonder met v geeft mi een erfbegrauenisse bi v lieden dat ic mijnen dooden begraue die voor mi leyt.
 doen antwoorden heths sonen abrahamme ende spraken tot hem hoort lieue here ghi sijt een vorst gods midden onder ons.
 begraeft uwen dooden in onse costelijcke grauen geen mensce van ons en salt v verbieden dat ghi in sinen graue uwen dooden begraeft.
 doen stont abraham op ende neech voor den volcke des lants te weten voor den kinderen heth.
 ende hi sprac met hen ende seide.
 belieuet v dat ic minen dooden voor mi begraue so horet mi ende bidt voor mi aen ephron den sone zophar dat hi mi geue voor v lieden zijn dubbel speluncke die hi heeft in sinen acker voor eenen redeliken penninc voor mi om te sijne tot een erfbegrauenisse want ephron woonde onder die kinderen heth.
 doen antwoorde ephron die hethiter abraham dattet die kinderen van heth hoorden voor allen den genen die tzijnder stadt poorten wt ende in gingen ende seide neen mijn here mer hoort mi ic geue v den acker ende die speluncken daer in ooc ende ic geuen v voor den ogen der kinderen mijns volcx te begrauen uwen doden.
 doen buygede hem abraham voor dat volc des lants ende sprac met ephron dat toehoorde dat volc des lants ende seide wildy mi verhooren so neemt van mi des ackers gelt dat ict v geue so sal ic mijnen dooden begrauen.
 begraeft slechts uwen dooden.
 abraham verhoorde ephrun ende woech hem daert gelt dat hy geseyt had dattet de kinderen heths hoorden te weten cccc.
 sikel gekuerst siluers ende gancbaer der munten also wert ephron acker daer die dubbel speluncke in is teghen mambre ouer abrahe tot eygenen goede beuesticht metter speluncken daer inne ende met allen den boomen opten acker rontom dattet die kinderen heth aensagen ende alle die tot sijnder stadtpoorten wt ende in gingen daer na begroef abraham sijn wijf sara in die speluncke des ackers die dubbel is teghen mambre ouer dat is hebron int lant canaan also wert beuesticht den acker metter speluncken die daer in is abraham ter erfgrauenissen vanden kinderen heth abraham was out ende wel bedaecht ende de here had hem gebenedijt in allen ende sprac tot sinen outsten knecht zijns huis de ouer al zijn goet was legt v hant op mijn dgye dat ic v late sweren biden here den god des hemels en der aerden dat ghi minen soon geen wijf en neemt vanden dochteren der cananiten onder den welcken ic woon mer dat ghi trect in mijns vaders lant ende tot mijnen maechscap ende neemt mijne sone isaac een wijf.
 die knecht seyde hoe en oft dat wijf my nyedt volgen en wilde in dit lant soude ic dan uwen sone weder brengen in ghene lant daer ghi wtghetrocken sijt.
 abraham seide tot hem wacht v daer vore dat ghi minen sone niet weder en brenget in dat lant.
 die here die god des hemels die mi van mijns vaders huyse genomen heeft ende vanden lande mijnder maechscap dye mi geseyt heeft ende ooc gesworen ende gesproken dit lant sal ic uwen sone geuen die sal sinen engel voor v henen seynden dat ghi aldaer mijnen sone een wijf neemt maer eest dat v dijn wijf niet volgen en wil so sidy des eets quijt of los alleen dat ghi minen sone niet weder derwaert en leydet.
 doe leide de knecht zijn hant op die dgye sijns heren abrahams ende swoer hem datte.
 ende aldus nam die knecht thien kemelen vanden kemelen sijns heeren ende tooch henen ende droech met hem van alderley goeden zijns heren ende maecte hem op ende tooch te mesopotaniam totter stadt nabo.
 doen dede hi de kemelen neder liggen buyten voor die stadt by eenen waterputte des auonts tot dier tijt als die wijuen plegen wt te gaen ende water te sceppen ende sprack.
 here ghy god mijns heeren abraham coemt my heden te gemoet ende doet barmherticheyt aen mijnen here abraham.
 siet ic stae hier byder fonteynen des waters ende der lieden dochteren deser stadt sullen wt comen om water te sceppen wanneer nv een deerne coemt daer ic toe spreke neyget v cruycke ende laet mi drincken ende si sal seggen drinct ic wil v kemelen ooc te drincken geuen dat si die ghene is die ghi uwen dienaer isaac bereyt hebt ende dat ic aen die selue bekenne dat ghi barmherticheyt aen mijnen heere gedaen hebt.
 ende eer hi wtghesproken hadde siet doe quammer wt rebeca bethuels dochter dye een soon van milca was die welcke nahors abrahams broeders wijf was ende droech een cruike op haer scouderen ende was een seer schoon deerne van aensicht noch maecht ende gheenen man en hadde si bekent die ginc neder totter fonteynen ende vulde die cruyck ende clam op doen liep haer die knecht te gemoet ende seyden laet mi een luttel waters wt uwer cruycken drincken ende si sprac drinct mijn here ende haestelic liet si die cruyc neder neuen haer handen ende gaf hem te drincken ende doen si hem te drincken gegeuen hadde seyde si ick wil v kemelen ooc water sceppen tot dat si al gedrenct zijn ende si haeste haer ende goot die cruyc wt inden back ende liep totter fonteynen om te sceppen ende gaft allen sinen kemelen.
 mer de man verwonderde haers ende sweech stil tot dat hi bekende oft die here zijn reyse had wel laten raken oft niet.
 als nv die kemelen al gedroncken hadden nam hi een gulden voorhoofts spansel eens haluen sikel swaer ende twee armringen aen haer handen x.
 sikel gouts swaer ende seyde mijn dochter wien gady aen segget mi doch.
 hebben wi ooc plaetse in ws vaders huys te herbergen.
 si sprac tot hem.
 ic ben betuels dochter des soons milca dien si nahor baerde ende noch seyde si tot hem het is ooc vele stroos ende voederinge bi ons ende plaetsen genoech te herbergen doen booch hem die man neder ende badt den here aen ende sprac gelooft si die here die god mijns heren abraham die sine barmherticheit ende sine waerheit niet ontoghen en heeft aen mijnen here want die here heeft mi ten wege geleyt tot mijns heeren broeders huys ende die deerne liep ende bootscaptet al in haers moeders huys dat si gehoort had ende rebeca hadde eenen broeder die hiet laban.
 ende laban liep daer buyten biden man aender fonteynen ende als hi sach dat voorhooft spansel ende armringen aen sijns susters handen ende hoorde die woorden rebeca sijnder suster dat si seyde also heeft nv die man geseyt so quam hi tot den man ende siet hi stont byden kemelen aen die fonteyn ende seyde coemt hier binnen ghi gebenedide des heren waerom stady daer buyten.
 ic heb v dat huys geruymt ende voor den kemelen plaetse gemaect also bracht hy den man in huys ende ontoomde die kemelen ende gaf hen stroo ende voeder ende water te wasschen sine voeten ende den mannen die met hem waren ende setten hem eten vore.
 maer die knecht sprac.
 ic en wille niet eten tot dat ic eerst mijn saken verworuen hebbe si antwoorden segt wech hi seyde.
 ic ben abrahams knecht ende die here heeft mijnen heere rijckelijc ghebenedijt ende is groot geworden ende heeft hem scapen ende ossen siluer ende gout knechten ende meechden kemelen ende ezelen gegeuen daer toe heeft ooc sara mijns heren wijf eenen sone gebaert mijnen here in sijn oude dagen dien heeft hi gegeuen al wat hi heeft.
 ende mijn here heeft eenen eedt van mi genomen seggende ghi en sult mijnen sone gheen wijf nemen vanden dochteren der cananiten in welcke landt daer ic wone mer trect henen tot in mijns vaders huys ende mijnen geslachte aldaer neemt mijnen sone een wijf mer ic seyde tot mijnen heere hoe.
 oft mi dat wijf nyedt volgen en wilde.
 doen sprack hi tot mi die here daer ic voor wandele sal sinen enghele met v seynden ende uwen wech voorspoedich maken dat ghi minen sone een wijf neemt van mijnen maeschappen ende van mijns vaders huyse dan suldy mijns eets ontslagen sijn als ghi tot mijnen maeschappe coemt gheuen si v nyet so sidy mijns eets ontslaghen also quam ick heden ter fonteynen ende seyde heere god mijns heeren abrahams hebdy mijnen wech voorspoedich gemaect daer ic lancx gereyst ben siet so stae ic hier byder water fonteynen wanneer nv een maecht wt coemt om water te sceppene ende ic tot haer segge geuet mi een luttel waters te drincken wt uwer cruycken ende die mi seggen sal drinct ghi ic sals uwen kemelen ooc scheppen dat si dat wijf si die die heere mijns heren soon bereyt heeft.
 eer ic alsulcke woorden gheeynt hadde in mijnder herten siet doen quam rebeca daer wt met eender cruycken op haerder scouderen ende ghinck neder totter fonteynen ende schiep water ende ick seyde tot haer geeft mi te drincken ende si nam haestelicken die cruycke van haren scouderen ende sprack drinct ende uwe kemelen wil ic ooc te drincken geuen also dranc ic ende si drencte die kemelen ooc ende ic vraechde haer ende sprac wiens dochter sidi.
 si antwoorde ic ben bethuels dochter des soons nahor die hem milca gebaert heeft.
 doen leyde ic een voorspansel aen haer aensicht ende armringhen aen haer handen ende buychde mi ende aenbadt den here ende loofde den god mijns heeren abraham die mi ten rechten wege geuoert heeft dat ic mijns heren broeders dochter nemen soude tot eenen wijue voor mijns heeren sone.
 hierom oft ghi barmherticheyt oft waerheyt doet met mijnen herre so segget mi ende oft v anders genoecht so segget mi ooc op dat ic wende ter rechter oft ter slincker siden.
 doen antwoorde laban ende bethuel ende spraken vanden here is dat wtgegaen daerom en connen wi niet tegen v geseggen noch quaet noch goet sietdaer is rebeca voor v neemtse treckt henen dat si ws heeren soons wijf si alsoo die here gesproken heeft als abrahams knecht dese woorden hoorde neychde hi hem totten here totter aerden ende bracht voort silueren ende gulden cleynodien ende cleederen ende gafse rebeca maer haren broederen ende der moeder gaf hi cruyt.
 doen adt ende dranck hi metten mannen dye met hem waren ende bleuen daer ouer nacht.
 des morgens stont hi op ende sprac laet my reysen tot mijnen here maer haer broeder ende haer moeder spraken laet die deerne eenen dach oft thiene by ons blijuen daer nae suldy reysen.
 doen antwoorde hi hen en wilt mi niet houden want die here heeft mi ten rechten wege gebrocht laet my dat ic tot mijnen heere reyse.
 doen spraken si laet ons dye deerne roepen ende vragen wat si daer toe seydt ende si riepen rebeca ende spraken tot haer.
 wildy met desen man reysen.
 si antwoorde ia ic wil met hem.
 also lieten si rebeca haer suster reysen met haerder voesteren met abrahams knecht ende sinen geselscappe ende si gebenediden rebeca ende spraken tot haer ghi sijt onse suster ghi moet wassen in veel duysent duysenden ende uwe zaet besitte die poorten sijnder vianden.
 aldus bereyde haer rebeca met haren deernen ende ginc sitten op die kemele ende si volchde die mannen ende die knecht nam rebeca waer ende si reysden henen mer ysaac quam vander fonteynen des leuenden ende sienden want hi woonde int zuyden lant ende was wtgegaen om te bedenckene inden velde aenden auont ende hief zijn ogen op ende sach datter kemelen quamen ende rebeca hief haer oogen op ende sach ysaac.
 doen viel si vanden kemele ende sprac tot den knecht wie is die man die ons tegen coemt op den velde.
 die knecht sprac dat is mijn here doe nam si den sluyer ende verhulde haer ende die knecht vertelde isaac alle saken die hi gedaen had.
 doen brachtse isaac in die woninge zijns moeders sara ende hi nam rebeca tot eenen wiue ende hi creechse lief also wert isaac ghetroost ouer zijn moeder.
 ende abraham nam een ander wijf die hiete kethura die baerde hem simran ende iaksan medan ende midian iesbak ende suak mer iaksan wan seba ende dedan mer die kinderen van dedan waren assurim latusim ende leumin die kinderen van midian waren ephaepher hanoch abida ende eldaa dit zijn alle die kinderen van kethura mer abraham gaf alle zijn goet isaac mer den kinderen die hi van sinen bislaperssen hadde gaf hi giften ende lietse van sinen sone isaac trecken al die wile dat hi noch leefde tegen den opganc in dat oosten.
 ende hy woonde van heuila aen tot sur tegen egipten alsmen te assirien gaet ende hi oueruiel alle sijn broeders.
 ende isaac badt den here voor sijn wijf want si was onuruchtbaer ende die here liet hem verbidden ende rebeca sijn wijf ontfinc.
 ende die kinderen stieten malcanderen in haren lichaem doen sprac si doent mi also soude gaen waerom heb ic ontfangen ende ginc henen om den here te vraghen ende dye here sprac tot haer tweederhande volc zijn in uwen lichaem ende tweederhande lieden sullen hen sceyden wt uwen lichaem ende deen volc sal dander te bouen gaen ende die grootste sal den minsten dienen.
 als nv die tijt quam dat si baren soude siet doen waren tweelinghen in haren lichaem die eerste dye daer wt quam was rootachtich heel rou ghelijc een vel ende si noemden hem esau terstont daer nae quammer voort zijn broeder die hielt met zijnder handt die versenen esau ende hieten hem iacob isaac die was lx iaer out doe si geboren worden.
 ende als dye knechtkens groot werden wert esau een iager ende een ackerman mer iacob een taelweerdich man ende woonde inden huysen ende isaac had esau lief om dat hi van sinen wiltuanc adt mer rebeca hadde iacob lief.
 ende iacob koocte een gherecht doen quam esau vanden velde ende was moede ende sprac tot iacob.
 laet my proeuen vanden rooden gerechte want ic ben moede daer af heet hi edom mer iacob sprac vercoopt mi v eerste geboorte.
 esau antwoorde siet ic moet doch steruen wat soude mi dan helpen die eerste geboorte.
 iacob sprac.
 so sweert mi heden ende hi swoer hem ende vercocht also iacob sijn eerste geboorte doen gaf hem iacob broot ende dat moes gerechte ende hy adt ende dranc ende stont op ende ginc van daer ende also cleyn achtet esau sijn eerste geboorte.
 het quam eenen dieren tijt int lant meerder dan die voorleden dye te abrahams tijden was ende isaac troc tot abimelech der philisteen coninc te gerar.
 doen openbaerde hem die here ende sprack trect niet af in egipten mer blijft int lant dat ic v segghe weest een vremdelinc in desen lande ende ic sal met v sijn ende v gebenedien.
 want v ende uwen sade wil ic alle dit lant geuen ende sal vaste maken mijnen eedt dyen ic uwen vader abraham ghesworen heb ende ic sal uwe zaet vermeederen als die sterren des hemels ende ic sal uwen sade alle dit lant gheuen.
 ende door uwe saet sal alle volc gebenedijt worden om dat abraham mijnder stemmen gehoorsaem gheweest is ende heeft gehouden mijn zeden mijn gheboden mijn insettingen ende mijn wetten.
 aldus woonde isaac te gerar ende wanneer dye lieden van dier steden na sijn wijf vraechden so sprac hy.
 het is mijn suster wandt hy vreesde te segghen het is mijn wijf si mochten my dooden om rebeca willen want si was schoone van aensichte.
 als hi daer een wile geweest hadde so sach abimelech der philistinen coninc wt een venstere ende wert ghewaer dat isaac boerde met sinen wiue rebeca doen riep abimelech isaac ende seyde siet het is v wijf hoe hebdy dan geseyt si is mijn suster.
 isaac antwoorde hem ic dachte ic soude misscien moeten steruen om haren wille abimelech sprac waeromme hebdy ons dan dat ghedaen.
 het waer licht geschiet dat yemant vanden volcke hem by uwen wijue gheleyt had ende hadde also een schult op ons gebrocht.
 doen geboot abimelech alle den volcke ende sprack.
 wye desen man oft zijn wijf aentast die sal die doot steruen.
 ende isaac zaeyde in dyen lande ende want in dyen iare hondert mudden want die here gebenedide hem ende hi wert een groot man ginc ende wiesch tot dat hy zeer groot werdt dat hy veel goets had aen cleyn ende groot vee ende een groot ghesin.
 daeromme benijden hem dye philistinen ende verstopten alle dye fonteynen die zijne vaders knechten gegrauen hadden ter tijt abrahams zijns vaders ende vuldense met aerde dat oock abimelech tot hem sprack vertrect van ons want ghi sijt ons te machtich geworden.
 doen troc isaac van daer ende sloech sijn tente in dat dal gerar ende woonde aldaer.
 ende als hy nv geseten was liet hi die fonteyn water grauen dye si ten tijden zijns vaders abrahams gegrauen hadden die welcke die philistinen verstopt hadden na abrahams doot ende noemdese metten seluen name daerse sijn vader mede ghenoemt hadde.
 ooc groeuen isaacs knechten int dal ende vonden aldaer een fonteyne leuende water.
 mer die herders van gerar hadden twist metten herderen isaacs ende seyden dat water is ons doen hiet hi die fonteyn esek om dat si hem daer bedrogen.
 doen groeuen si een ander fonteyn daerom hadden si ooc twist daerom hiet hi hem lieden sitena ende si trocken van daer ende groeuen noch een ander fonteyn daer en keuen si niet om daerom hiet hijse rehoboth ende seyden nv heeft ons dye here ruymte ghemaect ende ons laten wassen int lant daer na trock hy van daer te bersaba.
 ende dye here openbaerde hem in dyer seluer nacht ende sprac ick ben ws vaders abrahams god vreest niet want ic ben met v ende ic sal v gebenedien ende v zaet vermeerderen om mijns knechts abrahams wille doen maecte hy aldaer eenen outaer ende aenriep den naem des heren ende stelde daer zijn tenten ende sijn knechten groeuen aldaer een fonteyne ende abimelecht quam tot hem van gerar ende abusath sijn vrient ende phicol zijn velthooftman mer isaac sprac tot hen waerom comdy hier tot my.
 ende ghi lieden haet my doch ende hebt my van v ghedreuen si seyden wi sien met sienden oogen dat dye heere met v is daerom seynden wy het sal eenen eedt tusscen ons ende v zijn ende willen een verbont met v maken dat ghi ons geene schade en doet gelijc wi v niet aengetast en hebben ende ghelijc wi v niet dan alle goet gedaen en hebben ende v met vreden lieten trecken maer ghi sijt die gebenedijde des heren doen bereyde hy hen lieden eenen maeltijt ende si aten ende droncken ende des morgens vroech stonden si op ende die een swoer den anderen.
 ende isaac lietse gaen.
 ende si toghen van hem met vreden.
 ten seluen dage quam isaacx knecht ende seyde hem vander fonteynen die si ghegrauen hadden ende spraken tot hem.
 wi hebben water vonden ende hi noemdent saba daer af hiet die stadt berseba tot op den dach van heden toe.
 ende het gebuerde doen isaac out worden was dat sijn oogen doncker waren int sien ende riep esau sinen grootsten sone ende sprac tot hem mijn sone.
 hi antwoorde hier ben ic ende hi sprac.
 siet ick ben out worden ende en weet niet wanneer ic steruen sal so neemt nv dijn getuych koker ende boge ende gaet wt ten velde ende vangt mi een wiltbraet ende maect my een spijse soo ict geerne heb ende brenget mi hier binnen dat ict ete dat mijn siele v ghebenedide eer ic sterue.
 mer rebeca hoorde dit woort dat isaac tot sinen sone seyde ende esau ghinc ten velde op dat hy een wilt vangen soude ende thuys brochte.
 doen sprac rebeca tot haren sone iacob.
 siet ic hebbe gehoort uwen vader spreken met esau uwen broeder ende seggen brengt mi een wiltbraet ende meact my teten dat ick ete ende ic v ghebenedie voor den here eer ic sterue so hoort nv mijn stemme mijn sone wat ic v heete gaet henen totter cudden ende haelt mi twee goede bocxkens dat ic uwen vader daer af een spijse make so hijt gheerne heeft ende die suldi bi uwen vader dragen dat hi ete op dat hi v gebenedie voor zijn doot.
 iacob sprack tot sijnder moeder rebeca siet mijn moeder esau is rou ende ic ben saechte ende mijn vader mocht mi misschien tasten ende hi soude mi achten als ic met hem spottede ende soude mi vermaledien ende niet gebenedien.
 doen sprac sine moeder tot hem die vermaledijnge si op mi mijn sone verhoort mijn stemme gaet ende haelt mi dat ic v heete doen ginc hi henen ende haeldet ende bracht sijn moeder.
 ende sijn moeder maecte een spijse soo sijn vader gheerne adt ende nam esau haers grooten soons costelijcke cleederen die si bi haer in huys hadde ende tracse iacob haren minsten sone aen maer die vellen vanden bocxkens dede si hem om sijn handen ende daer hi saechte was aenden hals ende gaf hem also dat eten metten broode so sijt ghemaect hadde in iacobs handen haers soons.
 ende hi droecht bi sinen vader ende sprack mijn vader hi antwoorde hier ben ic wie sidi mijn sone iacob seyde ic ben esau v eerste gheboren sone ic heb ghedaen so ghi mi geseyt hebt staet op ende sidt om te eten van mijnen wiltbrade op dat mi uwe siele ghebenedije isaac sprac tot sinen sone mijn sone hoe hebdijt soo haeste geuonden.
 hi antwoorde die here v god voorspoedicht mi also.
 doen sprac isaac tot iacob coemt hier bi mi mijn sone dat ic v taste oft ghy sijt mijn sone esau oft niet.
 also ghinc iacob tot sinen vader isaac ende als hi hem getast hadde sprac hi dye stemme is iacobs stemme mer die handen sijn esaushanden ende hi en bekende hem niet want sijn handen waren rou gelijc esaus sijns broeders handen ende gebenedide hem ende sprac tot hem sidy mijn sone esau.
 hi antwoorde ia ic bent.
 doen sprac hi so brenget mi hier mijn sone te eten van uwen wiltbrade dat v mijn siele gebenedie doen bracht hijt hem ende hi adt ende droech hem ooc wijn ende hi dranc ende isaac sijn vader sprack tot hem coemt hier ende cust mi mijn sone.
 hi ghinc tot hem ende custe hem doen roock hi den rueck sijnder cleederen ende ghebenedide hem ende sprack.
 siet den rueck mijns soons is gelijck eenen ruecke des velts dat die here ghebenedijt heeft god geue v vanden dauwe des hemels ende vander vetticheit der aerden korens ende wijns oueruloedicheit volck moet v dienen ende lieden moeten v te voete vallen weest een heere bouen uwen broeder ende uwer moeder kinderen moeten v te voete vallen veruloect moet hi wesen die v vloect ghebenedijt si die v gebenedijt.
 als dus isaac voleynt hadde die gebenedijnghe ende iacob nauwe thuys gegaen en was van sinen vader isaac doen quam esau sijn broeder van sijnder iacht ende coocte ooc een spijse ende droecht binnen bi sinen vader ende sprac tot sinen vader staet op mijn vader ende eet van ws soons wiltbraet op dat v siele mi gebenedije.
 doen antwoorde hem isaac zijn vader.
 wie sidi.
 hi sprac ic ben esau v eerste geboren sone doen werdt isaac bouen maten seer ontstelt ende sprac wie ende waer is dan dye iager die my gebrocht heeft ende ic hebber al af geten eer ghi quaemt ende hebbe hem gebenedijt hy sal oock gebenedijt blijuen.
 als esau dese sijns vaders reden hoorde riep hi luyde ende werdt wter maten seer droeue ende seyde tot sinen vader gebenedijt mi ooc mijn vader.
 hi sprack uwe broeder is comen met liste ende heeft uwe benedictie wech.
 doen sprac hi hi heet recht iacob want hi heeft my nv tweemale vertreden mijn eerste geboorte heeft hi wech ende siet nv neemt hi oock mijn benedictie ende sprac hebdi mi niet een benedictie ghehouden.
 isaac antwoorde ende sprac tot hem ick hebbe hem een heere ouer v geset ende alle sijn broederen hebbe ic sijn knechten gemaect met coren ende met wijn heb ick hem voorsien wat sal ic v doch nv doen mijn sone.
 esau sprac tot sinen vader hebdy dan maer een benedictie mijn vader.
 gebenedijt mi ooc mijn vadere ende hief sijn stemme op ende weende doen antwoorde isaac sine vader ende sprac tot hem.
 siet ghi sult een vette wooninge hebben opter aerden ende vanden dauwe des hemels van bouen vanden hemele metten swaerde suldi v gheneeren ende dinen broederen dienen ende het sal ghescieden dat ghi sijn iock sult afleggen ende van uwen halse schudden.
 ende esau was op iacob gram om der benedictien wille daer sijn vader hem mede gebenedijt hadde ende sprac in sijnder herten die tijt sal haest comen dat mijn vader rouwe dragen moet want ic wil minen broeder iacob dooden doen wert rebeca gebootscapt dit woort haers meesten soons ende sant wt ende liet haren cleynsten sone iacob roepen ende sprac tot hem siet uwe broeder esau dreycht v dat hi v dooden wilt ende nv hoort mijn stemme mijn lieue sone ende gaet henen ende vliedet tot minen broeder laban in haran ende bliuet daer een wijle bi hem tot dat die rasernie dijns broeders keere ende tot dat die gramscappe tegen v van hem keere ende vergetet wat ghi hem gedaen hebt ende dan sal ick seynden ende laten v van daer halen waerom sal ick berooft worden van beyden mijnen sonen in eenen daghe.
 ende rebeca sprac tot isaac mi verdriet te leuen om heths dochteren ist dat iacob een wijf neemt vanden dochteren heth dye welcke sijn gelijc die dochteren dees lants wat sal mi dan dat leuen baten.
 doen riep isaac sinen sone iacob ende ghebenedide hem ende gheboot hem segghende neemt geen wijf vanden dochteren chanaan mer gaet henen ende reyst in mesopotanien tot bethuel dijns moeders vader huys ende neemt aldaer een wijf vanden dochteren laban ws moeders broeder ende die almachtighe god gebenedie v ende make v vruchtbaer ende vermeerdere v dat ghi wort een grote scare volcx ende hi geue v die benedictie abrahams v ende uwen sade nae v op dat ghi besitten moecht dat landt daer ghi een vreemdelinc in sijt dat welcke god abrahammen gegeuen heeft also liet isaac iacob reysen dat hy in mesopotanien trocke tot laban bethuels soon van syrien zijnre ende esaus moeders broeder.
 als nv esau sach dat isaac iacob ghebenedijt hadde ende laten reysen af in mesopotanien op dat hi aldaer een wijf neme ende dat hi in dien dat hi hem gebenedide ende geboot ende sprac.
 ghi en sult gheen wijf nemen vanden dochteren chanaan ende dat iacob sinen vader ende moeder gehoorsaem sijnde reysde in mesopotanien ende sach ooc dat isaac sijn vader niet geerne en sach die dochteren chanaan ghinc hi henen tot ismael ende nam bouen die wijuen die hi te voren hadde mahalath die dochter ismael des soons abrahams die suster nebaioth te wijue.
 maer iacob reysde wt van bersaba ende reysde te haran ende quam op een plaetse daer bleef hi al den nacht want die sonne onder ghegaen was nam hy daer eenen steen vander plaetsen ende leyden onder sijn hooft ende ginc ligghen slapen in die selue plaetse ende hem droomde ende siet een leere stondt opter aerden die metten oppersten eynde den hemel raecte ende siet die enghelen gods clommen daer lancx op ende neder ende die here stont daer op ende sprack ick ben die here abrahams ws vaders god ende isaacs god dat lant daer ghi op ligt sal ic v ende uwen sade geuen ende v zaet sal worden gelijc dat stof der aerden ende ghi sult wtgebreyt worden ten westen oosten noorden ende ten zuyden.
 ende door v ende door uwen zade sullen alle geslachten gebenedijt worden.
 ende siet ic ben met v ende ic sal v behoeden waer ghy henen trect ende ic sal v weder in dat lant brenghen want ic en sal v niet laten tot dat ic doe alle wat ic v geseyt hebbe.
 als iacob van sinen slape ontwaecte sprack hysekerlic is die here in dese plaetse ende ick en wist dat niet ende vreesde ende sprac.
 hoe veruaerlic is dese stede ten is hier anders niet dan een huys gods ende een poorte ten hemel.
 ende iacob stont des morgens vroech op ende nam den steen die hi tsinen hoofde geleyt hadde ende rechten op ende goot daer olie op ende hiet dese stede bethel ende daer te voren hiet dye stede lus.
 ende iacob dede een ghelofte ende sprack ist dat god met mi sal sijn ende my behoeden inden weghe die ic reyse ende broot te eten gheuen ende cleederen aen te doen ende mi met vreden weder tot mijnen vader brenge so sal die here mijn god sijn ende desen steen die ic opgerecht heb sal een gods huys worden ende al wat ghi mi geeft daer af sal ic v die thiende gheuen iacob hief doen sijn voeten op ende ghinck in dat oosten lant ende sach om ende siet daer was een fonteyn opten velde ende siet drie cudden schapen daer by.
 wandt vander fonteynen moesten die cudden gedrinct worden ende daer lach eenen grooten steen voor dat gadt der fonteynen ende dye herderen plegen aldaer te vergaderen ende den steen van dat gadt der fonteynen te wentelen ende dye schapen te drincken ende deden als dan den steen weder voor op dat gadt op sijn stede.
 ende iacob sprack tot hen broeders van waer sidy.
 si antwoorden wi sijn van haran hi seyde tot hen kendy ooc laban den sone nahor.
 sy antwoorden wy kennen hem wel hy sprac gatet hem oock wel.
 si antwoorden het gaet hem wel ende siet daer coemt sine dochtere rachel met den schapen hi sprac het is noch hooch dach ende ten is noch gheen tijdt dat vee in te drijuen drencket die schapen ghaet henen ende weytse sy antwoorden wi en connen nv tot dat al die herderen te samen vergadert sijn ende den steen van dat gadt der fonteynen wentelen ende alsoo die schapen drincken.
 als hi noch met hen sprack quam rachel metten scapen haers vaders want si hoede die scapen als iacob rachel sach labans dochter sijns moeders broeders ende labans sijns moeders broeders scapen ghinc hem toe ende wentelde den steen vanden gate der fonteynen ende drencte die scapen sijns moeders broeder ende custe rachel ende hief op sijn stemme ende weende ende seyde haer dat hy was haers vaders broeder ende rebecas sone doen liep si ende seydet haren vader.
 als laban hoorde van iacob sijnder suster sone so liep hi hem te ghemoete ende omhelsde hem ende custe ende brocht hem in zijn huys doen vertelde hy hem alle dese gheschiedenissen.
 doen sprac laban tot hem.
 ghy sijt mijn been ende mijn vleesch blijft bi my een maent lanc daer na sprac hi tot iacob al sidy mijn broeder soudi my daerom om niet dienen.
 segt wat sal uwen loon sijn.
 laban had twee dochteren die outste hiet lea ende die ioncste hiet rahel mer lea was teer van oogen rahel was scoon van aensichte ende van ghedaenten dye selue creech iacob lief ende sprack ic wil v seuen iaer dienen om rahel die ionckste dochtere laban antwoorde het is betere dat ickse v gheue dan eenen anderen blijft bi my.
 aldus diende iacob om rahel seuen iaer ende het dochte hem luttel dagen te wesen so lief had hy haer ende iacob sprac tot laban geeft mi mijn wijf want den tijt is hier dat ic bi haer ligghe.
 doen noode laban alle die lieden van dier plaetsen ende bereyde hem die bruyloft mer des auonts nam hi sine dochter lea ende brachtse tot iacob ende hi besliepse ende laban gaf lea sijnder dochter silpa tot eenen ioncwijue.
 mer des morgens siet doen wast lea ende hy sprac tot laban.
 waerom hebdi mi dat gedaen.
 heb ic v niet gedient om rahel.
 waerom hebdi mi dan bedrogen.
 laban antwoorde men doet niet also in onsen lande datmen die ioncste wtgeeft voor die outste houdt dese weken wt so sal ic v dese ooc geuen om den dienst die ghi my noch ander seuen iaren dienen sult iacob dede alsoo ende hielt die weken wt.
 doen gaf hi hem rahel zijn dochtere ten wiue ende laban gaf rahel zijn dochter een ioncwijf dye hiet bilha.
 alsoo lach hi ooc bi rahel ende had rahel lieuer dan lea ende diende hem ooc voort dander seuen iaer als die here sach dat lea ghehaet wert maecte hise vruchtbaer ende rahel onuruchtbaer ende lea ontfinc ende baerde eenen soon dien hiet si ruben ende sprac die here heeft aengesien mijn allende nv sal mi mijn man lief hebben ende noch eens ontfinck si ende baerde eenen soon ende seide.
 die here heeft gehoort dat ic gehaet ben ende heeft mi ooc desen gegeuen ende hiet simeon noch eens ontfinc si ende baerde eenen soon ende sprac nv sal hem mijn man weder tot mi doen want ic heb hem drie sonen gebaert daerom hiet si hem leui.
 ten vierden ontfinck si ende baerde eenen sone ende sprac.
 nv wil ick den here dancken daerom hiet si hem iuda ende hielt op te baren.
 doen rahel sach dat si iacob nyedt en baerde benijde si haer suster ende sprack tot iacob gheeft my ooc kinderen oft anders sal ick steruen.
 iacob dye wert seer toornich op rahel ende sprac ben ic dan in gods stede die v keert die vruchte ws lichaems.
 siet sprac si daer is mijn ioncwijf bilha legget v by haer dat si mi op mijnen scoot bare ende ick door haer vermeerdert mach worden ende gaf hem also bilha haer ioncwijf te wijue ende iacob leyde hem bi haer aldus ontfinck bilha ende baerde iacob eenen sone.
 doen sprac rahel god heeft mijn zaet geoordelt ende mijn stemme verhoort ende mi eenen sone ghegheuen daerom hiet si hem dan noch eens ontfinck bilha rahels ioncwijf ende baerde iacob den tweeden soon.
 doen sprac rahel god heuet mi gelijc gemaect met mijnder sustere ende ick neme die ouerhant ende si hiet hem naphtali als lea sach dat si op hiel te baren nam si haer ioncwijf silpa ende gafse iacob te wiue aldus baerde silpa lea ioncwijf iacob eenen soon doen sprac lea rustich ende hiet hem gad daer na baerde silpa lea ioncwijf iacob den tweeden sone.
 doen sprac lea wel mi want my sullen salich prijsen die dochteren ende hiet hem asser.
 ruben ginc wt ter tijt des tarwen oogsts ende vandt mandragora opten velde ende brachtse zijnder moeder lea thuys doe sprac rahel tot lea gheeft my een deel vander mandragora ws soons si antwoorde hebdi niet genoech dat ghi mi minen man genomen hebt ende wilt ooc mijns soons mandragora nemen.
 rahel sprack wel laet hem desen nacht bi v slapen voor ws soons mandragora.
 als iacob des auonts vanden velde quam ginc lea wt hem te gemoet ende sprac bi mi suldi liggenwant ic heb v gecost om mijns soons mandragora.
 ende hi sliep dien nacht bi haer ende god verhoorde lea ende si ontfinc ende baerde iacob den vijfsten sone ende sprac god heeft mi geloont dat ic mijn ioncwijf minen man gegeuen heb ende hiet hem isaschar noch eens ontfinc lea ende baerde iacob den sesten soon ende sprac god heeft mi wel beraden nv sal mijne man weder bi mi wonen want ic heb hem ses sonen gebaert ende hiet hem sebulon daer na baerde si een dochter die hiet si dina.
 god gedachte rahels ende verhoordese ende maectese vruchtbare doen ontfinck si ende baerden eenen sone ende sprac.
 god heeft mijnen lachter van my genomen ende hiet hem ioseph ende sprac god wil noch eenen anderen soon daer toe doen.
 als rahel ioseph gebaert hadde sprac iacob tot laban laet mi trecken ende reysen aen mijn stede ende in mijn lant geeft mi mijne wijuen ende mijn kinderen daer ic v om gedient hebbe dat ic trecke want ghy weet wat dienst dat ic v gedaen hebbe laban sprac tot hem can ic gheen genade voor uwen ooghen vinden.
 ic hebbe onderuonden dat my god gebenedijt heeft om uwen wille sedt uwen loon dyen ic v gheuen sal.
 hi antwoorde hem ghi weet hoe dat ick v ghedient hebbe ende wat vee ghi te voren hadt onder mi ghy hadt luttel eer ic hier quam mer nv ist vermeerdert in groter menichten ende dye here heeft v gebenedijt om mijnen wil ende nv wanneer soude ic ooc voor mijne huys voorsien.
 hy antwoorde wat sal ic v dan geuen.
 iacob sprac ghi en sult mi niet met allen geuen mer ist dat ghi mi doen wilt dat ic v seggen sal so wil ick wederom weyden ende behoeden uwe schapen.
 ick sal heden door alle die cudden gaen ende scheydet ghi van daer alle gheplacte ende bonte schapen alle swaerte schapen onder den lammeren ende wat daer bont ende geplacket onder die geyten sijn sal dat sal mijn loon sijn soe sal my mijn gerechticheyt tuygen heden oft morghen wanneer het v coemt mi te loonen also dat wat niet geplact ende bont en is onder den gheyten ende wat swaert is onder den lammeren dat si als eens diefs proeye by my.
 laban sprac siet het si so ghi geseyt hebt.
 ende sceyde in dien dage wt besprenkelde ende bonte bocken ende alle geplacte ende bonte geyten alsoo verde alsser wat wits aen was.
 ende al wat swaert was onder den lammeren ende hi deet in sijnder kinderen handen ende hi maeckte ruymte drie dach reysen verde tusscen hem ende iacob also weyde iacob die ouergebleuene cudde laban iacob nam stocxkens vander groender weyden hazeleren castanien ende schelde witte streepkens daer aen ende hi leyde die stocken die hy gescelt hadde binnen inden drencke voor die kudde die daer moeste comen om te drincken op dat si ontfanghen souden als si quamen drincken aldus ontfinghen dye cudden ouer die stocken ende brochten besprenkelde beplacte ende bonte.
 doe scheyde iacob die lammeren wat niet bont ende al wat swart was ende hy dedese te hoope onder labans cudde.
 ende hi maecte hem seluen een eyghen cudde vanden beplacten ende bonten ende dese en dede hi tot labans cudde niet.
 mer wanneer den loop der vroeger cudden was leyde hi die stocxkens in die goten voor die oogen der cudden dat si ouer dye stocken ontfanghen souden.
 maer inden spadelicken loop en leyde hise daer niet in also werden dye spadelinghen labans ende die vroege iacobs daer af wert dye man bouen maten rijc dat hi veel schapen ioncwijfs knechten kemelen ende ezelen hadde nae dat iacob hoorde labans soonen woorden dye seyden.
 iacob heeft ons vaders goet ghenomen ende van ons vaders goet heeft hy alsulcken rijcdom gegrepen ende iacob aensach labans aensicht ende siet ten was nyet teghen hem ghelijckt ghisteren ende eerghisteren was.
 ende die here sprac tot iacob trect weder in ws vaders lant ende tot uwen maechschap ic sal met v sijn ende iacob sant ende liet roepen rachel ende lea opt velt bi sijn herderen ende sprac tot hen ick sie dat ws vaders aensicht niet en is tegen mi gelijct ghisteren ende eergisteren was.
 mer dye god mijns vaders is met my geweest ende ghi lieden weet dat ick nae al mijnder machte uwen vader gedient hebbe.
 ende hi heeft mi bedroghen ende nv tienmael mijn loon verandert mer god en heeft hem niet toeghelaten dat hi mi scade dede wanneer hi sprac die bonte sullen uwen loon sijn soo droech alle die gansche cudde bonte.
 mer wanneer hi sprac die gesprenckelde sullen v loon sijn so droech die geheele cudde gesprenckelde also heeft god dye goeden ws vaders hem ontkeert ende my gegeuen want als die tijt des loops quam hief ick mijn oogen op ende sach inden droom ende siet die bocken sprongen op die besprinkelde beplacte ende bonte cudde.
 ende die engele gods sprac tot mi inden droom iacob.
 ende ic antwoorde hier ben ic hi sprack.
 heft op v oogen ende siet die bocken springhen op die besprinckelde die beplacte ende bonte cudden want ic heb al gesien wat v laban doet ic ben die god te bethel daer ghy den steen gesalft hebt ende my aldaer een ghelofte gedaen hebt.
 nv reyst ende trect wt desen lande ende trect weder in ws maechschappen lant.
 doen antwoordende rahel ende lea spraken tot hem wy en hebben doch geen deel noch erue meer in ons vaders huis ende heeft ons doch gehouden als die vreemde want hi heeft ons vercocht ende onsen loon verteert daerom heeft god onsen vader sinen rijcdom af gewendet tot ons ende tot onsen kinderen al wat god v geseyt heeft dat doet.
 ende aldus stont iacob op ende sette sine kinderen ende wiuen op kemels ende vuerde wech alle sijn vee ende alle sijn haue die hi te mesopotanien vercregen had op dat hi quame bi isaac sinen vader int lant canaan.
 laban was ghegaen om sijn cudde te sceren ende rahel stal haers vaders beelden aldus stal iacob laban te syrien therte daer mede dat hi hem nyedt en seyde dat hi vloot hi ende alle dat sine was reysde ende voer ouer dwater ende troc recht na den berghe in gilead.
 ten derden dage wert laban gebootscapt dat iacob vloot ende hi nam sinen broeder tot hem ende iaechde hem na seuen dachreisen ende hi achterhaelde hem opten berch gilead mer god quam tot laban die van sirien was inden droom des nachts ende sprac tot hem.
 wacht v dat ghi met iacob nyet anders en spreect dan goet ende laban naecte tot iacob iacob hadde sijn tenten opten berge geslagen ende laban met sine broederen sloech sijn tenten op den berch giliad.
 ende hi seyde tot iacob wat hebdy gedaen dat ghi mijne herte gestolen hebt ende hebt my mine dochteren ontuoert als die die doort sweert gheuangen waren waerom hebdi dat verborgen dat ghi vlien wout ende hebt v mi ontstolen ende en hebbet my nyet geseyt dat ic v met bliscappen geleyt hadde met sange met luten ende met harpen.
 ende en hebt mi mine kinderen nyet laten cussen ghy hebt sottelijc ghedaen ende ick hadde gode si lof wel so veel machts dat ic v quaet hadde moghen doen mer ws vaders god heeft ghisteren tot mi gheseyt wacht v dat ghi met iacob niedt anders dan goet en spreect ende want ghi dan trecken wout ende begeerde so zeer ws vaders huys waerom hebdi my mijne goden gestolen.
 iacob antwoorde ende sprac tot laban ic vreesde dat ghi uwe dochteren van mi trecken sout mer biden welcken ghi v goden sult vinden die sterue hier voor onsen broederen.
 suect dat v is bi mi ende nemet wech mer hi en wiste nyet datse rahel gestolen hadde.
 doen ginc laban in iacobs tenten ende lea ende beyder ioncwiuen ende hy en vant daer niet ende ginc wt leas tenten in rahels tenten.
 doen nam rahel die beelden ende leidese onder der kemelen stroo ende ginc daer op sitten.
 laban dye ondersocht alle die tenten ende en vant niet doen spracse tot haren vadere mijn heere en weest niedt toornich want ic en can voor v niet opgestaen want mi is nv geschiet na die ghewoonte vanden vrouwen.
 aldus socht hi ende en vant die beelden niet.
 ende iacob wert toornich ende hadde twist met laban ende antwoordende sprac hi tot hem.
 wat heb ic mishandelt oft gesondicht dat ghi op my soo verhit sijt ghi hebt alle mijnen huysraet ondersocht wat hebdi van uwen huysrade geuonden legt dat voor uwen ende minen broederen op dat si tusschen v ende my rechten.
 twintich iaer heb ic bi v geweest v schapen ende geyten en hebben niet onuruchtbaer geweest die rammen uwer cudden en heb ic niet gheten.
 so wat die dieren verschoorden ende ic v nyet en brochte so moest ic v betalen ghy eyschet van mijnder hant al wast my ooc des daechs oft snachts gestolen.
 des daech versmachte ic van hitten ende des nachts veruroos ic ende den slaep dye weec van mijnen ooghen.
 alsoo hebbe ic twintich iaer in uwen huyse gedient veerthien om uwe dochteren ende ses om v cudde ende ghy hebt my thienmael mijnen loon verandert ende en hadde die god mijns vaders die god abraham ende die vreese isaac op mijnder siden niet geweest ghy hadt mi beroyt laten trecken mer god heeft mijn ellende ende iammer aengesien ende heeft v ghisteren ghestraft.
 laban antwoorde ende sprac die dochteren sijn mijn dochteren ende die kinderen sijn mijn kinderen ende die cudde is mijn cudde ende al wat ghi siet is mijn wat can ic mijnen dochteren heden oft haren kinderen gedoen die si gebaert hebben.
 daerom coemt nv ende laet ons een verbont maken ic ende ghi die een getugenisse si tusscen v ende my ende iacob nam eenen steene ende rechten ten eersten op ende sprac tot sinen broederen legt steenen op ende si namen die steenen ende maecten eenen hoop ende si aten opten seluen hoop ende laban hiet hem iegarsahaduta mer iacob hiet hem gilead ende laban sprack desen hoop si heden getuych tusschen my ende v daer af so heetmen hem gilead ende si een oorconde want hi sprac die here moet aensien tusschen my ende v wanneer wi van malcanderen gegaen sijn ist dat ghy mijnen dochteren lastich sijt oft ander wiuen daer toe naemt.
 het en is hier geen mensce met ons maer siet god is ons getuyge tusschen mi ende v.
 ende laban sprack voort tot iacob siet desen hoop ende dit mael si ooc ghetuyge waer ic ouer vare tot v oft ghy hier ouer vaert tot my bouen dit mael ende desen hoope om scade te doen.
 die god abraham ende die god nahor ende die god haerder vaderen si een rechter tusschen ons.
 ende iacob swoer hem by dye vreese sijns vaders isaac ende iacob offerde een offer opten berghe ende noode sijn broederen om dat broot te eten ende doen si gheten hadden bleuen si opten berghe alle den nacht.
 des morgens stont laban vroech op ende custe sijnder dochter soonen ende haer kinderen ende hi gebenedijdese ende tooch wech ende hy quam weder in sijn stede mer iacob trock sinen wech ende die engelen gods gemoeten hem ende als hise sach sprac hi.
 het sijn gods heyren ende hi noemde die selue stede manahaim dat heet heyrlegher.
 iacob sandt boden voor hem wech tot sinen broeder esau int lant seyr des velts edom ende beual haer lieden seggende also segt mijnen here esau v knecht iacob laet v seggen ic heb bi laban wt geweest ende heb tot noch toe byden vreemden geweest ende hebbe runderen ende ezelen scapen ende knechten ende maerten ende hebbe wtghesonden om v mijnen heere te bootscappen op dat ic ghenade voor uwen oogen vinde.
 die boden quamen weder tot iacob ende spraken wi quamen tot uwen broeder esau ende hi coemt v te gemoet met vierhondert mannen doen vreesde iacob zeer ende hem wert bange ende deylde dat volc dat bi hem was ende die schapen runderen kemels in twee heyren ende seyde als esau comt op een heyr ende verslaet dat so sal dat ander ontloopen.
 ende noch sprac iacob god mijns vaders abraham god mijns vaders isaac here ghi die tot my gheseyt hebt trect weder in v lant ende tot uwen maesschappe ic sal v weldoen ic ben onweerdich alder bermherticheyt ende alder trouwe die ghi aen uwen knecht gedaen hebt want ic en hadde niet meer dan desen staf doen ic ouer dese iordane ginc ende nv come ic met twee heyren verlost my doch vander hant mijns broeders vander hant esau want ic vreese hem dat hi niet en come ende verslae my die moederen metten kinderen ghi hebt geseyt ic sal v weldoen ende uwe zaet maken als dat zant des zees datmen niet ghetellen en can ouermits der menichten.
 ende hi bleef dien nacht daer ende nam van dyen dat hi voorhanden hadde ende begifte sinen broeder esau twee hondert geyten twintich bocken twee hondert schapen twintich rammen ende dertich suygende kemelen met haren vuelenen veertich coeyen ende thien varren twintich ezelinnen met thien vuelenen ende santse met sinen knechtten ende cudden tsamen ende sprac tot henlieden gaet voor my henen ende laet ruymte tusschen die een cudde na den anderen ende geboot den eersten ende sprack.
 wanneer mijn broeder esau teghen v coemt ende vraget wien gadi aen.
 ende waer wildi henen ende wiens ist dat ghi voor v drijft.
 suldy seggen het hoort uwen knecht iacob toe die seynt giften sinen here esau ende hi coemt hier achter na also geboot hi ooc den anderen ende den derden ende allen die den cudden nae gingen ende sprac so ic v geseyt hebbe so segt tot esau wanneer dat ghi bi hem coemt ende segt oock siet uwe knecht iacob is achter ons wandt hi dachte ic wil hem versoenen met dese giften die voor mi henen gaendaer na sal ic hem sien misschien hi sal mi ontfanghen.
 also gingen die ghiften voor hem maer hi bleef den seluen nacht inden leghere ende stondt op inder nacht ende nam sijn twee wijuen ende die twee ioncwijfs ende sijn elf sonen ende reysde aen dat veyr iaboc ende namse ende voerdese ouer dat water met alle dat hi hadde ende bleef op dese side alleen.
 ende daer worstelde een man met hem tot dat die dageraet aen quam ende als die man sach dat hi iacob niet verwinnen en mochte raecte hi die zenuwe sijnder dgyen ende die verdorde in dien worstelen met hem ende hi seyde laet my gaen wandt dye dagheraert coemt aen.
 mer iacob antwoorde ick en late v niet ghi en gebenedidet mi.
 hi sprac hoe heet ghi.
 hi antwoorde iacob.
 hi sprack ghi en sult niet meer iacob heeten mer israel want ghi hebt met gode ende menschen ghestreden ende douerhant ghehouden.
 ende iacob vraechde hem ende seyde segt my hoe heety.
 hi sprack waeromme vraechdy hoe ic heete ende hi gebenedide hem aldaer.
 ende iacob hiet dye stede pnuel want ick hebbe god van aensicht tot aensichte ghesien ende mijn siele is genesen.
 ende als hy pnuel ouer quam ginc hem die sonne op ende hincte aen sijn dgye daerom en eten die kinderen van israel geen hespen oft dgyen tot op den dach van heden om dat aen die hespe oft dgie iacob gheraect wort.
 iacob hief sijn oogen op ende sach sinen broeder esau comen met vierhondert mannen ende deylde sine kinderen tot lea ende tot rahel ende tot beyden ioncwiuen ende stelde die ioncwijuen met haren kinderen voor ende lea met haren kinderen daer nae ende rahel met ioseph ten laetsten ende ginc voor haer henen ende neech hem seuenmael ter aerden tot dat hi bi sinen broeder quam.
 esau liep hem te gemoete ende omhelsde hem vallende om den hals custe hi hem ende weende ende hief sijn oogen op ende sach die vrouwen met den kinderen ende seyde wie sijn dese die bi v sijn.
 hi antwoorde het zijn die kinderen die god uwen knecht verleent heeft ende die ioncwijfs quamen daer bi met haren kinderen ende negen voor hem lea quam ooc daer toe met haren kinderen ende neech voor hem daer na quam ioseph ende rahel daer bi ende neghen voor hem.
 ende esau seyde wat wildy met alle den heyre dat mi te ghemoet comen is.
 iacob antwoorde dat ick ghenade vinde voor mijnen heere.
 esau sprac ic hebbe genoech mijn broeder behout dat ghi hebt.
 iacob antwoorde och neen heb ick ghenade vonden voor v so neemt mijn gifte van mijnder hant want ic sach v aensicht als oft ic sage gods aensicht ende nemet in dancke van mi ontfanct die gifte die ic v gebracht hebbe want god heeft mi verleent ende ick hebbe al genoech.
 also dwonc hi hem dat hijt ontfinck.
 ende esau sprack laet ons voort trecken ende reysen ende wil beneuen v reysen.
 iacob antwoorde hem mijn here ghi weet dat ic teere kinderen bi mi hebbe ooc cleyn ende groot vee dat noch ionc is werden si eenen dach ouerdreuen dan soude my alle die gantse cudde af steruen.
 mijn here gae voor sinen knecht ic sal allenskens volgen daer na dat vee ende die kinderen gaen connen tot dat ic come tot mijnen heere te seyr.
 esau antwoorde so wil ic doch bi v laten sommighen van mijnen volcke dat by mi is hi antwoorde wat is dat van node laet mi slechts genade voor minen heere vinden alsoe troc esau dien dage wederomme sinen wech tot seyr ende iacob troc tot sucoth ende timmerde hem een huys ende maecte sinen vee wooningen daer af heet die stede sucoth.
 daer na quam iacob te salem totter stadt sichem dye int lant canaan leyt nae dyen dat hi wt mesopotanien gecomen was ende maecte sinen leegere voor die stadt ende cocht een stuc lants vanden kinderen hemor des vaders sichem om hondert penninghen.
 aldaer stelde hy sijn wooninge ende stelde aldaer eenen outaer ende aenriep den naem des stercsten gods israel.
 dina lea dochter die si iacob ghebaert hadde ghinck wt om te sien die dochteren van dyen lande.
 als sichem hemors soon des heuiters die des lants heere was dinam sach nam hise ende besliepse ende vercrachtese ende sijn herte hinck aen haer ende hadde die deerne lief ende sprac vriendelijck met haer ende seyde tot sinen vadere hemor neemt my dat meysken tot eenen wiue.
 ende iacob vernam dat sijn dochter dina gesceynt was ende sine sonen waren metten vee int velt ende iacob sweech tot dat si quamen doen ghinck hemor sichems vader wt tot iacob om met hem te spreken daer en binnen quamen die sonen iacobs vanden velde ende als zijt hoorden verdroot die mannen ende werden zeer toornich dat hy een vuyl dinc ghedaen hadde in israel ende iacobs dochter beslapen hadde want so en plachmen niet te doen doen sprac hemor met hen ende seyde mijns soons sichems herte hangt aen v dochter geeftse hem doch ten wiue maect vrientscap met ons gheeft ons uwe dochteren ende neemt ghy onse dochteren ende woont bi ons dat lant sal v open sijn woont verwerft werct daer inne.
 ende sichem sprac tot haeren vader ende broederen laet mi ghenade bi v vinden dat ghy lieden my segt dat sal ic v gheuen eyscht toch slechts stoutelijck morgen gauen van mi ende giften ic wil v geuen hoe ghijt eyscht geeft my maer die deerne ten wiue doen antwoorden iacobs sonen sichem ende sinen vader hemor ende spraken bedriegelijc om dat haer suster dina geschent was ende seyden tot hem.
 wy en connen dat niet gedoen dat wy onse suster eenen onbesneden man geuen want dat waer ons een schande nochtans willen wi uwen wille doen als ghi ons ghelijc wort ende alle wat manlijck onder v is besneden wort dan sullen wy onse dochteren v geuen ende uwe dochteren ons nemen ende bi v woonen ende een volc zijn mer ist dat ghi ons niedt en hoort v te besniden soo willen wi onse dochteren nemen ende van daer trecken dese redenen beuiel hemor ende sinen sone wel ende die iongelinc en vertrac niedt dat te doen want hi hadde lust tot iacobs dochter ende hi wert die heerlicste gehouden bouen alle die in zijns vaders huys waren als hemor ende sichem sijn sone quamen onder der stadt poorte ende spraken metten borgeren van dier stadt ende seyden dese lieden sijn vreedsaem by ons ende willen int lant woonen ende oeffenen ende aldus is dit lant breedt beuanghen ende willen ons hare dochteren nemen endehen onsen dochteren geuen mer dan alleen willen si ons te wille sijn dat si bi ons woonen ende een volck met ons worden wanneer wi al wat manlick onder ons is besniden ghelijc si besneden sijn haer vee ende goeden ende al wat si hebben sal ons zijn als wy mer hem te wille worden ende dat si bi ons woonen.
 ende si verhoorden hemor ende sichem sinen soon alle dye zijnder stadt poorten wt ende in gingen ende besneden al wat manlijc was dat tsijnder stadt wt ende in ghinck.
 ende ten derden daghe alst hem smertede namen iacobs twee sonen simeon ende leui dina broeders een yegelic sijn sweert ende gingen in die stadt stoutelic ende dooden al wat manlic was ende dooden ooc hemor ende sinen soon sichem metter scherpten des sweerts ende namen haer suster dina wt sichems huyse ende ghingen wech.
 doen ginghen iacobs sonen ouer die verslaghen ende pluysterden die stadt om dat si haer suster gescent hadden ende namen haer schapen.
 runderen ezelen ende watter inder stadt ende inden velde was ende alle haer haue alle kinderen ende wiuen namen si geuangen ende pluysterden al wat inden huysen was.
 ende iacob seyde tot simeon ende leui ghy lieden hebt gedaen dat ic stincke voor die inwoonderen des lants den cananiten ende pheresiten ende ic ben eenen cleynen hoop wanneer si nv haer vergaderen ouer mi so sullen si mi slaen also werde ic te niet ghedaen met mijnen huyse.
 si antwoorden souden si dan met onse suster als met eender hoeren handelen.
 ende god sprack tot iacob staet op ende trect te bethel ende woont aldaer ende maect aldaer eenen outaer den god die v openbaerde doen ghy vloot voor uwen broeder esau doe sprac iacob tot sinen huyse ende tot al die met hem waren doet van v die vreemde goden die onder v sijn ende reynicht v ende verandert uwe cleederen ende laet ons gaen ende reysen te bethel dat ic aldaer make eenen outaer den god die my verhoort heeft ter tijt mijns drucks ende is met my geweest inden wege die ic gereyst ben.
 dus gauen si hem alle vreemde goden dye onder haer handen waren ende haer ooren ringhen ende hi begrofse onder een eycke die neuen sichem stonde ende troc wech ende daer quam een vreese gods ouer die steden die daer ontrent lagen dat si den sonen iacob niet na en iaechden aldus quam iacob te lus int landt canaan die daer bethel hiet met al den volc datter met hem was ende maecte aldaer eenen outaer ende hiet die stede bethel daerom dat hem god aldaer geopenbaert was als hi voor sinen broeder vloet.
 te dien tijde sterf debora rebeca voester ende werdt begrauen onden bethel onder die eycke ende werdt ghenaemt die claereycke.
 noch openbaerde god iacob na dien dat hi wt mesopotanien gecomen was ende gebenedide hem ende sprac tot hem.
 ghi heet iacob mer ghi en sult niet meer iacob heeten mer israel suldi heeten ende also heetmen hem israel god sprac tot hem ic ben die almachtighe god weest vruchtbaer ende vermeerdert v volc ende volcs hopen sullen van v comen ende coningen sullen wt uwen lendenen comen ende dat lant dat ic abraham ende isaac gegeuen heb sal ic v geuen ende salt uwen sade na v geuen.
 aldus voer god op van hem van dien plaetsen daer hi met hem gesproken had.
 iacob rechte aldaer op eenen steenen tijttel op die plaetse daer hi met hem gesproken had ende goot drancoffer daer op ende begoten met olie.
 ende iacob hiet die stede daer god met hem gesproken hadde bethel ende hi trock van bethel ende als hy noch een velt weechs was van ephrat daer baerde rahel ende daer quam haer aen die baringhe maer alst haer soo swaer wert in deser geboorten sprack die vroeyurouwe tot haer en vreest niet want desen soon suldi ooc hebben.
 mer als haer die siel wtginc dat si steruen moeste hiet si hem benoni mer zijn vader hiet hem beniamin aldus sterf rahel ende wert begrauen aen den wege tot ephrat die nv heet bethleem ende iacob rechte eenen steenen tijtel op haer graft aldaer is dien tijtel van rahels graue tot op desen dach ende israel trock wt ende rechtet op een wooninge op geen side vanden toren eder.
 die sonen bilha rahels ioncwijf dan ende napthali.
 die sonen van silpa die daer leas ioncwijf was gad ende asser dat zijn iacobs sonen die hem gheboren sijn in mesopotanien.
 iaer oudt ende wert sieck ende sterf ende wert vergadert tot sinen volck oudt ende des leuens sadt ende sijn sonen esau ende iacob begroeuen hem.
 dit sijn esaus geslachten die daer heet edom esau nam een wijf vanden dochteren canaan ada dye dochtere elon des hethiters ende ahalibama die dochter ana die neue zibeons des heuiten ende basmath ismaels dochter nebaiots suster ende ada die baerde esau eliphas mer basmath baerde reguel ahalibama baerde ieus iaelam ende korah dat sijn esaus kinderen die hem gheboren waren int lant canaan.
 ende esau nam sine wijuen sonen ende dochteren ende alle die sielen sijns huys sijn haue ende alle vee met alle den goeden soo hise vercreghen had int lant canaan ende troc in een lant van iacob sinen broeder want hare haue was so groot dat si by malcanderen niet gewoonen en conden ende dat lant daer si vreemdelingen in waren en mochtese niet verdraghen om haerder goeden wille.
 aldus woonde esau opten berch seyr ende esau is die edom.
 dit is dat geslachte esau van dien sijn gecomen die idumiten opten gheberchte seyr ende dus heeten esaus kinderen eliphas die soon ada esaus wijf reguel basmath soon esaus wijf eliphas sonen waren dese theman omar zepho gaetham ende kenas ende thimna was een bislapersse van eliphas esaus soon ende dese baerde amalek dat sijn die kinderen van ada esaus wijf mer reguels kinderen zijn dese nahath serah samna misa dat sijn basmaths kinderen esaus wijf.
 mer die kinderen van ahalibama esaus wijf ana dochters neue zibeonis sijn dese die si esau baerde ieus iaelam ende kora.
 dit sijn die vorsten onder esaus kinderen dyekinderen eliphas des eersten soons esau waren dese die vorst theman die vorst omaer die vorst zepho die vorst kenas dye vorst korach die vorst gaetham die vorst amaleck dat zijn die vorsten van eliphas in dat landt edom ende tzijn adas kinderen.
 ende dit sijn reguls kinderen esau soon dye vorst nahath die vorst serah die vorst samma dye vorst misa dat zijn die vorsten van reguel inder ydumiten lant ende tzijn basmath kinderen esaus wijf.
 dit zijn ahalibama kinderen esaus wijf die vorst iens die vorst iaelam die vorst korah dat zijn die vorsten van ahalibama ana dochter esaus wijf dat zijn esaus kinderen ende haer vorsten hi is edom.
 die kinderen van seyr des horiters dye int landt woonden zijn dese lotham sobal zibeon ana tison eser ende disan dat zijn die vorsten der horiten alle seyrs kinderen int lant van ydumea maer lothams kinderen waren dese hori ende heman ende lothams suster hiet thimma sobal kinderen waren dese alwan manahath ebal sepho ende ouam.
 sibeons kinderen waren aia ende ana dat is die ana die in die woestine mulen vant als hi zijns vaders zebeon ezelen hoede.
 ana kinderen waren dese dison ende ahalibama dat is ana dochter dison kinderen waren dese hemdan esban iethran ende charan eser kinderen waren bilhan seawan ende akam dison kinderen waren dese vz ende aram.
 dit zijn der horiten vorsten die vorst lotham die vorst sobal die vorst zibeon die vorst ana die vorst dison dye vorst ezer die vorst disan dat zijn dye vorsten der horiten die geregeert hebben int lant seyr.
 die coningen die int lant van ydumea gheregeert hebben eer die kinderen van israel coningen hadden sijn dese bela beor soon was coninc in idumeen ende sijn stadt hiet dimhaba ende doen bela sterf wert coninc in zijn stadt iobab serah soon van bazra als iobab sterf wert in zijn stede coninc huzam wt der temaniten lant als huzam sterf wert in zijn stede coninc hadad bedad soon die de madiainten sloech opter moabiten velt ende zijn stadt hiet awith als hadad sterf regeerde samla van masrek als samla sterf wert saul coninc van rehoboth dat aent water leit als saul sterf wert in zijn stede coninc baal hanan achbors soon als baal hanan achbors soon sterf wert in zijn stadt coninc hadad ende sine stadt hiet pagu ende zijn wijf hiet mehethabeel matredo dochter.
 die mesahab dochter was.
 also hieten die vorsten van esau in haer geslachten steden ende namen die vorst thimma die vorst alwa die vorst ietheth dye vorst ahalibama dye vorst ela die vorst pinon die vorst anas die vorst teman die vorst midzar die vorst magdiel die vorste iram.
 dat sijn die vorsten in idumea gelijc si gewoont hebben int lant haerder besittingen ende esau is dye vader der idumiten.
 iacob woonde int lant daer zijn vader een vreemdelinc in was te weten int lant canaan ende dat zijn die geslachten iacobs ioseph was xvij.
 iaer out als hi een herder des vees wert met sinen broederen ende dit kint was biden kinderen bilha ende silpha sijns vaders wijuen ende bootschaptet sinen vadere wanneer datter was een quaet geruchte tegen hen israel had ioseph lieuer dan alle zijn kinderen om dat hi hem in sijn outheyt gewonnen had ende maecte hem eenen bonten rock.
 als nv sijn broeders sagen dat haer vader hem lieuer had dan alle sijn broederen waren si hem vyant ende en conden hem gheen vriendelic woort toe ghespreken oock hadde ioseph eens eenen droom ende hier af seyde hi sinen broederen doen werden si hem noch meerder vyanden ioseph sprac tot sinen broederen hoort wat mi gedroomt heeft.
 my docht wy bonden schouen inden velde ende mijnen scoof rechte hem op ende stont ende uwe schoeuen alomme neygeden haer tegen mijnen schoof doen spraken sine broederen tot hem soudi onse coninc worden.
 ende ouer ons heerschappie hebben.
 ende werden hem noch meerder vyanden om zijns drooms ende zijnder redenen wille.
 ende hi had noch eenen anderen droom dyen vertelde hi sinen broederen ende sprac siet ic heb noch eenen droom gehadt mi docht die zonne ende die mane ende elf sterren neychden hen voor my ende als dat sinen vader ende sinen broeder geseyt wert strafte hem zijn vader ende seide tot hem wat drome is dat die ghi gedroomt hebt soude ic ende v moeder ende v broeders comen ende voor v op die aerde vallen.
 ende sine broeders beniden hem mer zijn vader onthielt dese woorden als nv zijn broeders wt gingen om haers vaders vee te weyden in sichem sprac israel tot ioseph hoeden niet uwe broeders dat vee in sichem.
 coemt ic wil v tot hen seynden hi antwoorde hier ben ic ende hi seyde gaet henen ende siet oft wel staet met uwen broederen ende met dat vee ende segt mi weder hoe dattet hen gaet ende hi sant hem wt totten dale hebron om te sichem te gaen.
 doen vant hem een man dolende int velt die vraechde hem ende seyde wien soect ghi.
 hi antwoorde ic soecke mijne broederen segt mi doch waer si hoeden die man sprac si sijn van daer getrocken want ic hoorde dat si seiden laet ons dan te dothan gaen daer volchde ioseph sinen broederen nae ende vantse te datham.
 als si hem saghen van verre eer hy bi hen quam dachten si hem te dooden ende seyden onder malcanderen siet die droomer coemt daer coemt ende laet ons hem dooden ende in eenen put worpen ende seggen een quaet dier heeft hem gheten dan salmen wel sien wat sine droomen sijn.
 als ruben dat hoorde wilde hi hem wt haren handen verlossen ende sprac en laet ons geen siele verslaen voort sprac ruben tot hen en laet ons gheen bloet storten mer laet ons hem inden put worpen die inder woestinen is ende en doet die hant niet aen hem hi wilde hem wt haren handen verlossen dat hi hem weder brochte tot sinen vader.
 als nv ioseph tot sinen broederen quam trocken si hem sinen rock metten bonte wt die hi aen had ende namen hem ende wierpen hem in eenen put maer dye selue put was leech ende daer en was gheen water in ende ginghen sitten om te eten binnen dyen seluen hieuen si haer ooghen op ende sagen eenen hoop ismaeliten comen van galaad met hare kemelen die droeghen cruyt balsem ende myrren ende reysden af in egypten.
 doen sprac iuda tot sine broederen wat helpet ons dat wi onsen broeder dooden ende sijn bloet verbergen.
 als nv ruben weder totten putte quam ende en vant ioseph daer niet in verschoorde hi zijn cleederen ende quam weder tot sinen broederen ende sprac die knecht en is daer niet waer sal ic henen.
 doen namen si iosephs rock ende sloegen eenen boc ende staken den rock in dat bloet ende si sonden den bonten rock wech tot haren vadere seggende desen rock hebben wi vonden siet oft ws soons rock is oft niet hi bekende ende sprack het is mijns soons rock een quaet dier heeft hem geten een verslindende beest heeft mijnen soon ioseph verslint ende iacob verschoorde zijn cleederen ende leyde eenen sack om sine lendenen ende droech rouwe om sinen sone langen tijde ende alle sine sonen ende dochteren stonden op om hem te troosten mer hi en wilde hem nyet laten troosten ende sprack ic sal met rouwe onder wech varen in die helle tot mijnen sone ende zijn vader beweende hem.
 mer die madianiten vercochten ioseph in egipten potiphar pharaos hoofmeester.
 in dyen tijden ghebuerdet dat iuda af reysde van sinen broederen ende ginc by eenen man die hira hiet tot odollam ende iuda sach aldaer eens cananiters mans dochter welcke man sua hiet ende namse tot eenen wijue ende als hise besliep ontfincse ende baerde eenen soon dye sy hiet er.
 ende anderwerf werdt si beurucht ende baerde eenen soon dyen hiet si onan noch baerde si eenen soon dyen hiet si sela ende iuda was te chesib doen si hem baerde.
 ende iuda gaf sinen eersten soon er een wijf die thamar hiet mer hi was quaet voor den here daerom doode hem die here doen sprac iuda tot sinen soon onan legt v by v broeders wijf ende versaemt v met haer op dat ghy v broeders saet verwect mer als onan wiste dat dat saedt zijn eygen nyedt en soude zijn als hi by sijns broeders wijf lage liet hijt op die aerde vallen ende verdorft op dat hi sinen broeder geen saet gheuen en soude dat mishaechde den here dat hy dat dede ende doode hem ooc.
 doen sprac iuda tot zijnder behouder dochteren thamar blijft een weduwe in ws vaders huys tot dat mijn soon sela groot wort want hi dachte misscien mochte hi ooc steruen gelijc zijn broeders also ginc thamar ende bleef in haers vaders huys.
 als nv vele daghen verloopen waren sterf dese sua dochtere iudas wijf ende na dyen dat iudas rou gedaen was ginc hi henen om sine scapen te scheeren te thimnath met sinen herdere hira van odollam.
 doen wert thamar geseyt siet v sweer gaet op te thimnath om sine schapen te scheren doen dede si dye weduwen cleederen van haer dye si droech ende nam eenen sluyer ende verhulde haer ende ginc sitten aen den wege buyten der poorten te thimnath want si sach dat sela groot worden was ende si en werdt hem niet te wijue gegheuen.
 ende als haer iuda sach meynde hy twaer een hoere want si had haer aensicht gedect ende hi ginc tot haer aenden wege ende seyde laet my doch by v liggen want hi en wist niet dat zijn behoude dochter was.
 si antworde wat wildi mi gheuen dat ghi bi mi ligt.
 hi sprac ic sal eenen bock vander cudden seynden si antwoorden geeft mi dan pant tot dat ghijt mi seynt hy sprac wat pant wildi dat ic v gheue sy antworde uwen segel armrinc ende uwen staf die ghi in v hant hebt doen gaf hi haer dat ende ginc bi haer liggen ende si ontfinc van hem ende si stont op ende ghinc wech ende leyde den sluyer af ende trac die weduwen cleederen weder aen.
 iuda sandt den bock met sinen herdere van odollam op dat hi dat pant weder haelde vanden wijue ende hi en vantse niet.
 doen vraechde hi den lieden van dier plaetsen ende seyde waer is die hoere die buyten aenden wege sadt.
 si antwoorden daer en heeft geen hoere geweest ende hi quam weder tot iuda ende sprac ick en hebse niet vonden oock seggen die lieden van dier plaetsen datter geen hoere en heeft gheweest.
 iuda sprac si hebben dat haer dat wi misschien nyet bescaemt en worden want ick heb den bock gesonden ende ghi en hebtse niet vonden.
 na drie maenden wert iuda gebootscapt v behoude dochtere thamar heeft gehoereert siet daer toe si heeft van hoereren ontfangen iuda sprac brengtse voort dat si verbrant worde ende alsmense voortbrachte stelde si haer bi haren sweer ende sprac van dien man heb ic ontfangen dien dat behoort ende sprack kendy ooc wiens dat die segel ende armrinck ende dien stock is.
 iuda bekendet ende sprac.
 si is gerechter dan ic want ic en hebbe haer nyet gegeuen mijnen soon sela ende hi en besliepse niet meer.
 ende als si baren soude werden daer tweelinghen in haren lichaem beuonden ende als si baerde quam daer een hant wt.
 doen nam dye vroeyurouwe ende bant eenen rooden draet daerom ende sprac die sal eerst wt comen.
 als die zijn hant weder in trock quam zijn broeder wt ende si sprac waerom is om uwen wille een liesken gescoort ende men hiet hem perez daer nae quam sijn broeder die den rooden draet om zijn hant hadde men hiet hem sorah.
 ioseph wert neder in egypten geuoert ende potiphar een man van egipten pharaos hoofmeester cocht hem vanden ismaeliten die hem van daer af brochten ende die here was met ioseph dat hi een geluckich man wert ende was in zijns heeren des egiptenaers huys ende sijn heere sach dat die here met hem was want al wat hi dede dat liet die here geluckich vergaen duer hem also dat hi genade vant voor sinen heere ende werdt sijn dienaer ende stelde hem ouer sijn huys ende al wat hy had dede hy onder iosephs handen ende van dier tijt aen als hi hem ouer sijn huys ende alle zijn goeden gesedt had gebenedide de here des egyptenaers huys om iosephs wille ende ten was niet dan gebenedidinge des heren in allen wat hi had in huys ende opten velde daerom liet hijt al onder iosephs handen wat hi hadde ende ioseph en had niet daer af dan slechts dat broot dat hi adt ende ioseph was schoon ende huepsce van aensicht.
 ende het gebuerde na dese geschiedenisse dat zijns heren wijf haer oogen op ioseph werp ende sprac slaept bi mi.
 hi weigerde hem ende sprac tot haer siet mijn heer enweet niedt watter in huys is ende al wat hy heeft dat heeft hy onder mijn handen ghedaen ende en heeft niet soo groot inden huyse dat hi voor my verholen heeft sonder v alleen want ghi zijt sijn wijf hoe soude ick dan nv so grooten quaet doen ende teghen god sondighen.
 maer si had sulcke woorden tegen ioseph alle dage mer hi en verhoordese niet dat hi neffens haer sliepe noch bi haer ware.
 het ghebuerde op eenen dach dat ioseph in dat huys ghinck om sijn dinghen te doen ende daer en was gheen mensche vanden gesinne des huys daer bi ende si vattede hem by sinen cleede ende sprack slaept bi mi maer hi liet dat cleet in haerder hant ende vloet ende liep ten huyse wt.
 als si nv sach dat hy zijn cleet in haer hant liet ende ontulooch riep si tgesinne in huys ende sprac tot hen lieden.
 siet ghy hebt ons den ebreeuschen man ghebrocht dat hi ons te scanden maken soude hi quam tot mi hier in om dat hi bi mi slapen wilde ic riep met luyder stemmen ende doen hi hoorde dat ick gheluyt maecte ende riep doen liet hi sijn cleet bi mi ende vloot ende liep wech wt ende si leyde sijn cleet neffens haer tot dat sijn here thuys quam ende seyde hem oock die selue woorden ende sprack die hebreeusche knecht die ghy ons hier in bracht hebt quam tot mi hier in dat hi mi tot schande brenghen soude maer doen ick een gheruchte maecte ende riep doen liet hi sijn cleet bi mi ende vloot wech wt.
 als die heere hoorde die reden sijns wijfs die si hem seyde ende sprac also heeft my die hebreeusche knecht gedaen wert hi seer toornich.
 ende sijn heere nam ioseph ende leyde hem int geuanghenisse daer des coninghen gheuanghenen in laghen ende lach aldaer int gheuanghenis maer die here was met hem ende ontfermde sijns ende liet hem ghenade verweruen voor den meester des gheuanghenissen dat hy hem beual alle die gheuanghenen inder gheuangenissen onder sijn hant op dat alle wat daer gheschiede door het gheschieden moeste want die meester des gheuangenis sach dat die here met hem was in alle dat onder sijn handen was ende dat die heere gheluckichlic vergaen liet wat ioseph dede.
 ende het gebuerde daer na dat dye schenckmeestere des conincx van egypten ende die backmeester misdeden teghen haren heer den coninck van egypten ende pharao wert ouer haer toornich ende lietse setten in des hoofmeesters huys inder gheuanckenissen daer ioseph gheuanghen lach ende dye hoofmeestere stelde ioseph ouer haer dat hy hen diende ende si saten daer sommige dagen.
 ende het droomde hen beyden den schencker ende den backer in eender nacht eenen yegelicken eenen eygen droom ende een yeghelicx droom had sijn bediedinge.
 als nv des morgens ioseph tot hen binnen quam ende sach dat si suer sagen vraechde hi hen ende sprac waerom siedy heden quadelic.
 sy antwoorden wy hebben ghedroomt ende en hebben nyemant diet ons wtlegghe.
 ioseph sprac wtleggen hoort god toe vertellet toch my.
 doen vertelde dye schencker sinen droom ioseph ende seyde tot hem.
 my droomde datter een wijnstock voor my was dye hadde drie rancken ende hi groeyde wiesch ende bloeyde ende zijn druyuen werden rijp ende ic hadde pharaos napt in mijn hant ende namse ende dructese wt inden napt ende gaf den napt pharao in die hant.
 ioseph sprac dat is die bediedenisse drie rancken zijn drie daghen nae drie daghen sal pharao v hooft verheffen ende v weder den napt in die hant gheuen soo ghy te voren deet als ghi sijn schencker waert mer ghedenct mijnder wanneer dat v wel gaet ende doet barmherticheyt aen my dat ghi pharao vermaent dat hi mi wt desen huyse brenghe wandt ick ben heymelick ghestolen wt den hebreeuschen lande ooc en hebbe ic hier niet misdaen dat si mi op geleyt hebben.
 als die backer sach dat die bediedinge goet was sprack hi tot ioseph mi heeft gedroomt ick droech drie gheulochten koruen op mijn hooft ende inden ouersten korf alderley ghebacken spijse pharaoni ende die vogelen aten wt den korue op mijn hooft.
 ioseph antwoorde ende sprac dit is die bediedinge drie koruen sijn drie dagen ende na drie dagen sal pharao v hooft verheffen ende v aen dye galghe hangen ende die vogelen sullen v vleesch aen v eten.
 ende het gheschiede des derden daechs doen hielt pharao sijnder gheboorten dach ende hy bereyde een maeltijt allen sinen knechten ende verhief dat hooft des ouersten schenckers ende dat hooft des backermeesters onder sinen knechten ende stelde den ouersten schencker weder in sijn officie dat hi den napt pharaoni in sijn hant gaf maer den backermeester dien liet hi hanghen so hem ioseph bediet hadde mer die schencmeester en ghedacht niet aen ioseph mer hy vergat sijnder.
 twee iaren daer na hadde pharao eenen droom hoe dat hi stont aen dwater ende siet wt den water clommen op seuen fijne runderen ende vet van lijue ende ginghen in die weyde in broecachtige plaetsen.
 nae desen sach hi ander seuen runderen wt den water op climmen dye waren onghestelt ende mager van lijue ende ghinghen neffens die runderen aenden oeuer vanden watere ende dye onghestelde ende mager runderen verslonden die seuen fijne ende vette runderen.
 doen wert pharao wacker.
 ende hi sliep weder voort ende hem droomde noch eens ende sach dat seuen hayrenen wiessen wt een stroo vol ende goet daer na sach hi seuen dunne ende versengde hayrenen op gaen ende die seuen maghere hayrenen verslonden die seuen groote ende volle hayrnen.
 doen ontwaecte pharao ende sach dat eenen droom was.
 ende alst morghen wert was sinen gheest bedroeft ende sandt wt ende liet roepen alle die waersegghers van egypten ende al dye wijsen ende vertelde hen sinen droom maer daer en was nyemant dyese pharaoni bedieden conde.
 doen sprac die schenckmeester tot pharao ende seyde ic ben heden ghedachtich mijnder sonden als pharao toornich wert ouer sinen knecht ende my metten backmeestere in gheuanghenisse leyde in thofmeesters huys doen droomden wi beyde in eender nacht een yegelic sinen droom ende zijn eyghen bediedinghe hebbende.
 doen was bi ons een hebreeusch ionghelinc des hofmeesters knecht dien verteldent wi ende hi bediede ons onse droomen een yeghelick na sinen droom ende so hijt ons bediede soo ist nv gheschiet want ic ben weder aen mijn officie gheset ende die ander is ghehanghen.
 doen sandt pharao ende liet ioseph roepen ende liet hem wt den put ende hy liet hem scheren ende veranderde sine cleederen ende quam tot pharao.
 doen sprack pharao tot hem mi heeft eenen droom ghedroomt ende daer en is nyemandt dien mi bediede ick heb van v hooren seggen als ghi eenen droom hoort so condijt hem bedieden.
 ioseph antwoorde pharao ende sprac.
 god sal pharao wel gheluc laten segghen ooc wel sonder mi.
 doen vertelde pharao ioseph mi droomde dat ic stonde aenden oeuer vanden water ende sach wt den water clymmen seuen runderen vet van lijue ende fijn ende ghinghen in die weyde int broeck ende na dese sach ic seuen andere runderen opclymmen dunne ende seer onghestelt magher van lijue ick en hebbe in al den lande van egypten nyet alsulcken onghestelden ghesien ende dye seuen maghere ende onghestelde runderen verslonden dye seuen eerste vette runderen ende als sise opghesloct hadden en merctemens aen hen niet dat si die vette gheten hadden ende si waren ghestelt ghelijck si te voren waren ende doen wert ick wacker.
 ende noch eens sach ick in mijnen droome seuen hayrnen op een stroo wassen vol ende goet daer nae ginghen op seuen dorre hayrnen dunne ende versengt ende die seuen dunne hayrnen verslonden die seuen goede hayrnen ende ick hebt mijnen waerseggheren gheseyt mer die en segghen mi daer niet af.
 ioseph antwoorde pharao beyde die droomen sijn eenderleye god vercondicht pharaoni wat hy doen sal.
 die seuen goede runderen sijn seuen iaer ende die seuen goede hayrnen sijn ooc seuen iaer het is eenderley droom.
 die seuen mager runderen ende onghestelde die nae dese opgecomen sijn dat sijn seuen iaer ende seuen magere hayrnen ende versengde dat sullen sijn seuen iaren dier tijts dat is nv dat ick gheseyt heb tot pharao dat god pharao thoont wat hi doen sal.
 siet seuen iaren sullen comen met grooter oueruloedicheyt in alle egypten lant ende na dese selue sullen comen seuen iaren dier tijts ende dat vergheten sal worden alle sulcke oueruloedicheyt in egipten lant ende die diere tijt sal verteeren dat landt datmen nyet weten en sal vander oueruloedicheyt des lants om den dieren tijt die daer na comt want hy sal seer swaer sijn mer dat pharao ten anderen mael ghedroomt heeft bediet dat sulcke dinck van god gheschieden sal ende god sal dat selue haestelic doen.
 daerom moet pharao sien na eenen verstandigen ende wijsen man dien hi ouer egypten landt sette ende beschicke dat hi officiers kiese inden lande ende ontfanghe dat vijfste deel in egypten landt in dye seuen oueruloedighe iaren ende vergadere alle spise der goeder iaren die comen sullen dat si opschutten dat graen onder pharaos machte tot behoeue inden steden ende verwarent op datmen spijse besorcht vinde den landen die seuen diere iaren die ouer egypten landt comen sullen op dat tlant niet van honger en verderue.
 dese redene beuiel pharao ende alle sijn knechten wel ende pharao sprack tot sinen knechten hoe mochten wi een alsulcken man vinden daer die gheest gods in is.
 ende sprack tot ioseph nv god v dit al ghedaen heeft so en isser gheen so verstandich ende wijse als ghi ghi sult ouer mijn huys sijn ende na uwen woorden sal hem mijn volc regeren alleen des coninclijcken stoels wil ic meerder sijn dan ghi.
 ende pharao sprac siet ic hebbe v ouer alle egipten lant gheset ende dede sinen vingerlinc van sijnder hant ende ghaft ioseph aen sijn hant ende cleede hem met witten siden ende hinc hem een gulden keten aen sinen hals ende hi liet hem op den tweeden waghen varen ende liet voor hem wtroepen datmen die knyen voor hem buyghen soude als dien die hi ghesedt hadde ouer alle egypten landt.
 ende pharao sprac tot ioseph ick ben pharao sonder uwen wille en sal nyemant sijn hant oft sinen voet roeren in alle egypten lant ende noemde hem zaphnath paenea ende gaf hem een wijf asnath dye dochter potiphers des priesters tot on.
 also troc ioseph wt om dat lant van egypten te besiene ende hi was dertich iaer out als hi voor pharao stont ende voer wt van pharao ende trock door alle tlandt van egypten.
 ende alle dat lant van egypten dede also die seuen rijcke iaren.
 si vergaderden alle dye spijse der seuen iaren dat in egypten lant was ende deden in die steden alle graen dat opten velde wiesch om elcke stadt dat deden si daer in.
 alsoo schutte ioseph dat graen op bouen der maten veel gelijc dat zant des zees alsoo dat hi ophielt te tellen wantmen en condes nyet getellen.
 ende ioseph werden twee sonen gheboren eer die diere tijt quam die welcke hem baerde asnath potiphers des priesters tot on dochter ende hiet den eersten manasse wandt god seyde hi heeft my laten vergheten alle mijnen arbeyt ende al mijns vaders huys.
 den anderen hiet hi ephraim want god seyde hy heeft mi laten wassen inden lande mijnder ellenden.
 als nv die seuen oueruloedighe iaren om waren in egipten begonsten die seuen diere iaren te comen daer ioseph af geseyt hadt ende het werdt een dierte in allen landen mer in alle egypten landt was broot.
 als nvdat egypten lant ooc honger leet riep dat volc tot pharao om broot maer pharao sprac tot al die egyptenaren gaet henen tot ioseph dat hi v seyt dat doet.
 als nv ouer alle landen dierte was dede ioseph op alle wat hi bi hem had ende vercocht den egyptenaren alsoo groot wert dien dieren tijt ende alle landen quamen te egypten om spijse te coopen tegen ioseph want die dierte wert machtich in allen landen.
 als iacob sach datter in egypten graen veyl was sprac hi tot sinen sonen waerom en siedy niet toe.
 siet ick hoore dat in egypten graen veyl is treckt af ende coopt ons graen dat wi leuen ende nyet en steruen aldus trocken af die thien iosephs broederen om in egypten graen te coopen mer beniamin iosephs broeder en liet iacob met sinen broederen niet trecken want hy sprack hem mocht een ongheual ouercomen.
 also quamen israels kinderen om graen te coopen metten anderen die met hen quamen want int landt canaan was ooc dierte mer ioseph was een regent in tlant van egypten ende vercocht dat graen al den volcke des lants.
 als zijn broeders tot hem quamen vielen si voor hem neder ter aerden op haer aensicht ende hi aensachse ende kendese ende stelde hem vreemdelic tegen hen ende sprac hert met hen ende seyde tot hen van waer coemdi hier.
 sy spraken wt den lande canaan om spijse te coopen mer hoe wel dat hijse kende en kenden si hem toch niet.
 ende ioseph werdt ghedachtich des drooms die hem ghedroomt was van hen ende sprack ghilieden sijt bespiers ende sijt comen om te sien waer tlant open is.
 si antwoorden hem neen mijn heere uwe knechten sijn comen om spijse te coopen wi sijn alle eens mans sonen wi sijn vredelijc ende v knechten en hebben noyt bespiers gheweest.
 ioseph sprac tot hen neen mer ghi lieden sijt comen om te besien waer dat lant open is.
 si antwoorden hem.
 ioseph sprac tot hen dat ist dat ic v geseyt hebbe ghi lieden zijt bespiers daer aen wil ick v proeuen by den leuen pharaonis ghi lieden en sult niet van hier comen ten si dat uwe ioncste broeder oock hier come seyndt eenen van v lieden derwaerts dye uwen broeder hale mer ghi lieden sult gheuangen bliuen also wil ick proeuen uwe reden oft ghi lieden metter waerheyt om gaet oft niet want waert nyet also so sidi byden leuen pharaonis bespiers ende hi dedese te samen in eender bewaringe drie dagen lanck ten derden daghe sprack hi tot hen lieden.
 wildy ghi lieden leuen so doet also want ic vreese god sidy vredelic so laet een van uwen broederen gebonden liggen in uwe gheuangenisse ghi lieden trect henen ende voert v spijse met v ende brengt uwen ioncsten broeder tot mi so sal ic uwen woorden geloouen op dat ghi lieden niet en sterft ende si deden also.
 ende si spraken tot malcanderen dat hebben wi aen onsen broeder verdient dat wi sagen den ancxt sijnder sielen als hi ons smeecte ende wi en wilden hem niet verhooren daerom coemt nv desen druck op ons.
 ruben antwoorde hen ende sprac seyde icx nyet doen ic sprac en besondicht v niet aenden knecht ende ghi lieden en wildet niet hooren.
 nv wort sijn bloet gheeyscht.
 maer si en wisten niet dattet ioseph verstonde want hi sprac met hen door eenen bedieder ende ioseph keerde hem achterwaert ende weende.
 als ioseph hem wederom keerde met hen sprekende so nam hi wt hen lieden symeon ende bant hem voor haren oogen ende beual datmen haer sacken met grane vullen soude ende haer ghelt weder leggen eenen yegelijcken in sinen sack daer toe ooc een yegelijcken sijn teeringe opter reysen ende men dede hen also.
 ende si loeden hare ware op haer ezels ende trocken van daer maer als haerder een sinen sack op dede ende soude sinen ezel voederen inder herberge vant hi zijn ghelt bouen inden sack ende sprack tot sinen broederen mijn ghelt is mi weder geworden siet in mijnen sack ist doen ontsoncken haer herten ende verscricten onderlinge ende spraken waerom heeft ons god dat gedaen.
 als si nv thuys quamen tot haren vader iacob int lant canaan seyden si hem al wat hen ghebuert was ende spraken.
 hi antwoorde daer aen wil ick mercken oft ghi vredelic zijt een van uwen broederen laet bi my ende neemt die noottrufte voor v huys ende trect henen ende brengt uwen ioncsten broeder tot mi so merc ic dan dat ghi lieden niet en zijt bespiers maer vredelic sijt so sal ic v ooc uwen broeder gheuen ende muecht in dat landt wat ghi wilt verweruen.
 ende als si die sacken wt scudden vant een yegelic zijn bundelken gelts in sinen sack ende als si sagen dattet hare bundelkens gelts waren so verscricten si tsamen met iacob haren vader.
 doen sprac iacob haer vader ghi lieden hebt mi van mijnen kinderen berooft ioseph en is niet meer voor oogen simeon en is niet meer voor handen beniamin wildt lieden wech nemen het gaet al ouer mi.
 ruben antwoorde sinen vader ende sprac oft ic hem niet weder en brenge so doot mijn twee sonen ende leuert hem alleene in mijn hant ic sal hem weder brengen.
 hy sprac mijn soon en sal niet met v af trecken want sijn broeder is doot ende hi is alleen ouer bleuen want quaem hem een ongeual ouer op den wege daer ghi op reyst soo soudy dan mijn grijs hayr met rouwen ter hellen leyden.
 die dierte dructe dat lant seere ende alst al verteert was dat si te voren wt egipten ghebracht hadden sprack haer vader iacob tot haer trect weder henen ende coopt ons een weynich spijsen.
 doen antwoorde hem iuda ende sprac die man swoer ons ende seyde.
 ghi lieden en sult mijn aensichte nyet sien ten si dat uwe ioncste broeder met v come.
 wildi onsen broeder met ons seynden soo willen wy af trecken ende v te eten coopen mer en wildy hem niet seynden so en reysen wi niet want die man heeft tot ons gheseyt ghi lieden en sult mijn aensicht niet sien ten si dat v ioncste broeder met v come.
 israel sprac waerom hebdi so qualic aen mi ghedaen dat ghi lieden geseyt hebt hoe dat ghi lieden noch eenen broeder hadt.
 si antwoorden.
 die man vraechde so scherpelic na ons ende na onsen maesscappe ende sprac leeft uwe vader noch.
 hebdy lieden noch eenen broeder.
 doen antwoorden wi hem so hi ons vraechde.
 hoe consten wi geweten dat hi seggen soude brengt uwen broeder neder met v.
 doen sprac iuda tot israel sinen vader laet den knecht met mi trecken dat wi gaen ende reysen ende leuen ende niet en steruen beyde wi ende ghi ende onse kinderen ic wil borge voor hem zijn van mijnen handen suldi hem eysschen en brenghe ic hem niet weder ende hem voor uwe oogen niet en stelle so wil ic mijn leuen lanc die schult dragen want waert dat wi niet en hadden ghebeyt wi waren wel tweemael weder ghecomen.
 doen sprack israhel haer vader tot henlieden moet dan also zijn so doetet ende neemt van des lants beste vruchten in uwe sacken ende brengt den man ghiften een luttel balsem ende huenich ende goet cruyt ende myerre ende daeyen ende amandelen neemt oock ander ghelt met v ende dat ghelt dat v bouen in uwe sacken weder gheworden is draecht dat ooc weder met v misschien daer in is ghedoolt ooc neemt uwen broeder gaet henen ende coemt weder tot den man maer die almachtige god gheue v bermherticheyt voor den man dat hi vry late uwen anderen broeder ende beniamin maer ic moet zijn ghelijck een die sijnder kinderen berooft is.
 doen namen si die ghiften ende ander ghelt met hen ende beniamin ende si reysden ende trocken in egipten ende ghinghen voor ioseph.
 doen sachse ioseph met beniamin ende sprac tot den ghenen die dye ouerste des huys was leydt dese mannen in huys ende slaet vanden vee ende bereydet want si sullen te noenen met mi eten ende die man dedet so hem ioseph geseyt had ende bracht die mannen in iosephs huys.
 mer si vreesden om dat si in iosephs huys gheleydt werden ende spraken wi sijn hier ingheleydt om des ghelts wil dat wy in onse sacken weder vonden hebben op dat hi op ons een oordeel brenge daer mede dat hi ons make tot eyghen knechten met onsen ezelen daerom ghinghen si tot den man die ouer iosephs huys was ende spraken met hem voor die duere des huys ende seyden.
 mijn heere wi sijn hier voortijts afgetrocken om spijse te coopen ende als wi in die herberge quamen ende onse sacken op deden siet daer was een yeghelicx ghelt bouen in sinen sack met vollen gewichte daerom hebbent wi weder met ons gebracht ende hebben ooc ander gelt met ons afgebracht om spijse te coopen maer wi en weten niet wie dat ons tgelt in onsen sack ghesteken heeft.
 hi sprack ghi lieden hebt v wel vreest niedt uwe god ende ws vaders god heuet v eenen scat in uwe sacken gegeuen uwe ghelt heb ick ontfanghen ende hy bracht symeon daer wt tot hem ende brachtse in iosephs huys ende gafse water dat si haer voeten wiesschen ende haren ezelen voeder ende si bereyden die gifte tot dat ioseph quam ter noenen want si hadden gehoort dat si daer dat broot eten souden.
 als nv ioseph in huys quam brachten si hem thuys die ghiften in haren handen ende vielen voor hem neder ter aerden hi groettese vriendelic ende sprack gatet uwen vader wel den ouden man.
 daer ghi mi af gheseyt hebt leeft hi noch.
 si antwoorden het gaet onsen vadere uwen knecht wel ende hi leeft noch ende neychden hen ende vielen voor hem neder.
 ende ioseph hief sijn ooghen op ende sach sinen broeder beniamin zijnder moeder soon ende sprac is dat uwe ioncste broeder daer ghi lieden mi af gheseyt hebt.
 ende ioseph seyde noch god si v genadich mijn sone ende ioseph haestede want sijns herten gront ontstack hem tegen sinen broeder beniamin ende socht waer hi weenen soude ende ginc in zijn camerken ende weende aldaer ende als hi sijn aensicht ghewasschen hadde quam hi wt ende hielt hem vast ende seyde legt broot op.
 ende men diende ioseph bysondert ter tafelen ende sinen broederen ooc bysondert ende den egyptenaren die met hem aten ooc bysondert want die egyptenaren en dorsten geen broot eten met den hebreeuschen het is een onbehoorlicheyt voor hen.
 ende men settese tegen hem ouer den eersten geboren nae sijn eerste gheboorte ende den ioncsten na sijnder ioncheyt.
 des verwonderden si hen onder malcanderen ende men droech hen verscheyden eten voor van sijnder tafelen maer beniamin quam vijfmael meer dan den anderen ende si droncken ende werden droncken met hem.
 ende ioseph beual dien dye ouer sijn huys was ende sprack vult den mannen haer sacken met spijse so veel als si voeren mogen ende legt yeghelijcken sijn ghelt bouen in zijne sacken ende mijnen silueren nap legt bouen in des ioncsten sack met den ghelde dat hi ghaf voor die ware.
 ende hi dede soo hem ioseph gheseyt had.
 des morghens alst licht werde lieten si die mannen reysen met haren ezelen.
 als si ter stadt wt waren ende niet verre gecomen sprack ioseph tot dien die ouer zijn huys was op ende iaecht den mannen na ende als ghise betraept soo segt tot hen.
 waerom hebdi lieden goet met quade gheloont is dat niet den nap daer mijn heere wt drinct ende daer mede dat hi propheteert.
 het is qualick ghedaen dat ghi lieden ghedaen hebt.
 ende als hise greep sprac hi met hen lieden sulcke woorden si antwoorden hem waeromme spreect mijn heere sulcke woorden het si verre van uwen knechten alsulcken dinck te doene.
 siet dat ghelt dat wi vonden bouen in onse sacken hebben wy weder bracht tot v wt den lande canaan ende hoe souden wi dan wt ws heeren huys gestolen hebben siluere oft gout byden welcken beuonden wort onder uwe knechten die sal des doots schuldich sijn ooc willen wi mijns heeren knechten sijn.
 hi sprac ia het si alsoo so ghi lieden gheseyt hebt byden welcken dattet beuonden werdt die sal sijn mijn knecht mer ghi lieden sult vry sijn.
 ende si haesten ende leyden haer sacken af opter aerden ende een yegelick opende sinen sack ende hy socht ende begonsten vanden grootsten totten ioncsten doen vant hi den nap in beniamins sack.
 doen schoorden si haer cleederen ende leeden een yegelijck sinen ezele ende trocken weder in die stadt.
 endeiuda ginc met sinen broederen in iosephs huys want hi was noch aldaer ende si vielen voor hem opter aerden ende ioseph sprack tot hen lieden wat is dat dat ghi lieden gedaen hebt en wiste ghi lieden niet dat een alsulcke man als ick ben dit gheraden conde.
 iuda sprac wat sullen wi seggen minen here oft hoe sullen wi spreken ende wat sullen wi voort stellen god heuet die misdaet uwer knechten vonden.
 siet daer wy ende die ghene byden welcken den napt gheuonden is sijn mijns heeren knechten.
 mer ioseph antwoorde dat si verre van mi alsulcken dinck te doen die man byden welcken die napt beuonden is sal mijn knecht sijn ghy lieden trect wech met vreden tot uwen vader.
 doen ginc iuda tot hem ende sprac mijn heere laet uwen knecht een woort spreken voor uwen ooren mijn heere ende uwe gramschappe en verheffe hem niet ouer uwen knecht want ghi sijt gelijc pharao mijn heere vraechde sine knechten ende sprac hebdy lieden ooc eenen vader oft broeder.
 doen antwoorden wi wi hebben eenen vadere ende die is out ende eenen ionghen knecht is hem in sijn oudtheyt gheboren ende sine broedere is doot ende hy is alleen ouerbleuen van sijnder moeder ende sijn vader heeft hem lief.
 doen spraecte ghi brenghet hem hier af tot my so sal ic mijn ooghen op hem worpen.
 ende wi antwoorden mijnen heere die knecht en can van sinen vader niet gecomen quaem hi van sinen vader so soude sijn vader steruen.
 doen antwoorde ghi uwen knechten waer dat uwe ioncste broeder niet mede hier en coemt soo en suldy mijn aensicht niet meer sien.
 doen trocken wi af tot uwen knechte mijnen vader ende wi bootschaptent hem uwe mijns heeren reden doen sprac onse vader trect daer weder henen ende coopt ons wat spijsen.
 wi seyden wi en conden niet af getrecken ten si dat onse ioncste broeder met ons reyse so willen wi dan aftrecken want wy en conden des mans aengesichte nyet gesien ten si dat onse ioncste broeder met ons en si.
 ende v knecht mijn vadere antwoorde ons ghi lieden wetet dat mijn wijf mi twee sonen gebaert heeft die een ghinc wt wech van mi ende men seyde hi is verschuert ende ick en hebbe hem nyet gesien tot noch toe suldi lieden desen oock van mi nemen ende hem een ongeual ouer coemt so suldy lieden mijn grijs hayr met iammer ter hellen wech voeren.
 ende oft ic nv te huys quame tot mijnen vadere ende dye knecht en waer niet met mi want sijn siel aen dees knechts siel hanget so soudt geschien als hi sage dat die knecht daer nyet en ware dat hy steruen soude.
 hoe souden wi uwe knechten dat grijs hayr ons vaders dijns knechts met iammere inder hellen brengen want ic v knecht ben borge worden voor den knechte tegen mijnen vader ende sprac en brenge ic hem v niet weder so sal ick mijn leuen lanc die schult draghen.
 daerom laet uwen knecht hier bliuen in dees knechts stadt tot eenen knecht mijns heeren ende laet den knecht met sinen broederen op wech trecken want hoe soude ic op reysen tot mijnen vader als die knecht met my niet en ware ic soude dat iammer sien dat mijnen vader ontmoeten oft oueruallen soude.
 niet langher en mocht hem ioseph bedwinghen daer veel lieden bi hem stonden waerom dat hi gheboot dat si alle daer buyten gaen souden ende nyemant vreemders en was bi hem als ioseph met sinen broederen hem liet kennen ende ioseph weende so luyde dat die egyptenaren ende pharaos gesin hoorden ende sprac tot sinen broederen.
 ic ben ioseph leeft mijn vader noch.
 ende sijn broederen en conden niet gheantwoorden so verscricten si voor sijn aensicht.
 maer hi sprac coemt toch hier tot mi.
 ende si ginghen bi hem ende hi sprac.
 ick ben ioseph uwe broeder dien ghi lieden in egypten vercocht hebt ende nv en becommert v niet ende en denct niet datter wreetheyt is dat ghi lieden mi hier vercocht hebt want om ws leuens wille heeft mi god voor v hier ghesonden want nv sijnt twee iaren dat dierte int lant geweest is ende tzijn noch vijf iaren datter geen ploegen noch oogsten en sullen sijn.
 maer god heeft mi voor v hier ghesonden dat hi v lieden opter aerden soude laten blijuen ende uwe leuen behouden door een groote verlossinghe ende ghi lieden en hebt mi hier niet ghesonden maer god die heuet mi pharao tot eenen vader gestelt ende tot eenen heere ouer alle sijn huys ende vorst in alle egypten lant haestet v nv ende reyst op tot mijnen vader ende segt hem dat laet v ioseph v soon seggen god heeft mi tot eenen heere ouer alle egypten lant gesedt coemt af tot mi ende versuymt v niet ghi sult in dat lant gosen woonen ende na bi mi sijn ghi ende v kinderen ende uwer kinder kinderen uwe cleyn ende groot vee ende alle dat ghi hebt ic sal v daer besorgen want het sijn noch vijf iaren der dierten op dat ghi niet en verderft met v huys ende al dat ghi hebt.
 siet uwe oogen sien ende die oogen mijns broeders beniamin dat ick mondelijck met v spreke vercondicht mijnen vadere alle mijn heerlicheit in egypten ende alle wat ghi gesien hebt haest v ende coemt hier af met mijnen vadere.
 ende hi viel sinen broeder beniamin om den hals ende weende ende beniamin weende ooc aen sinen halse ende custe alle sine broederen ende weende ouer haer lieden daer na spraken sine broederen met hem.
 ende als dat gheruchte quam in pharaos huys dat iosephs broederen ghecomen waren ghenuechdet pharao wel ende allen sinen knechten.
 ende pharao sprac tot ioseph segt uwen broederen doet hem also ladet uwe dieren reyst henen ende als ghi lieden coemt int lant canaan so neemt uwen vader ende uwe gesin ende coemt to mi ic sal v goet gheuen in egypten lant dat ghi eten sult tmerch des lants ende gebodet haer doet hem also neemt v wt egypten lant wagenen tot uwen kinderen ende wijuen ende voert uwen vader ende coemt ende en mijdet uwen huysraet niet want alle die goeden des gansschen lants van egypten die sullen uwe sijn.
 die kinderen van israel deden also ende ioseph ghaf hen wagenen na pharaos beuel ende teeringhe op den wege ende gaf hen allen een yegelijcken een viercleedt.
 mer beniamin gaf hi drie hondert silueren penninghen ende vijf viercleederen mer den vader sandt hi thien ezelen met goede wt egypten gheladen ende thien ezellinnen met grane ende broot ende spijse sinen vadere opten weghe.
 aldus liet hi sine broederen ende sprac tot hen en hebt inden wege gheenen twist.
 aldus reysden si wt egypten ende quamen int lant canaan tot haren vadere iacob ende vercondichden hem ende seyden uwe soon ioseph leeft noch ende hi is een heere ouer alle egipten lant mer sijn hert sloecht inden wint want hi en gheloofdes niet doen seyden si hem alle iosephs woorden die hy tot hen gheseyt hadde.
 ende als hi sach die waghenen diehem ioseph ghesonden hadde om hem te voeren wert sinen gheest leuendich ende sprac ick heb genoech dat mijnen soon ioseph noch leeft ic wil daer henen trecken ende ick hem sie eer ic sterue.
 israel reysde henen met al den sinen ende als hy te bersaba quam offerde hy offer den god sijns vaders isaac ende god sprac tot hem des nachts in een gesichte iacob iacob hi antwoorde hier ben ic.
 ende god sprac ic ben die heere die god dijns vaders en vreest nyet in egypten te trecken want aldaer sal ic v tot eenen grooten volc maken ic sal met v aftrecken ende sal v ooc hier op brenghen.
 ende ioseph sal sine handen op uwe ooghen legghen.
 ende iacob stont op van bersaba ende israels kinderen vuerden haren vader met haren kinderkens ende wijuen op den waghenen die pharao ghesonden had om hem te vueren ende namen hare vee ende haue die si in dat landt canaan verworuen hadden ende quamen also in egypten.
 iacob ende alle sijn zaet met hem sijn kinderen ende zijns kints kinderen met hem sijn dochteren ende sijnder kinder dochteren ende alle sijn zaet.
 dit zijn die namen der kinderen israels die in egipten quamen iacob ende sine sonen.
 die eerste gheboren iacobs soon ruben.
 rubens kinderen hanoch pallu hetzron ende charmi simeons kinderen iemuel iamin ohad iachin zohar ende saul die sonen vanden cananeetschen wijue.
 leui kinderen gerson chahat ende merari.
 iuda kinderen er onam sela perez ende seah maer er ende onam storuen int lant canaan.
 ende perez kinderen sijn dese hetzron ende hamul.
 isaschar kinderen thola phuna iob ende senron.
 sebulons kinderen sered elon iahleel dat sijn leas kinderen dye si iacob baerde in mesopotanien met sijnder dochter dina die maken alle te samen met sonen ende dochteren driendertich sielen.
 gad kinderen ziphion haggi suni ezbon eri arodi ende areli asser kinderen iemna iesua iesui bria ende serah haer sustere.
 ende bria kinderen heber ende malchiel dat sijn silpa kinderen die laban ghaf lea sijnder dochteren ende dese baerde iacob dese sesthien sielen.
 rahels kinderen iacobs wijf ioseph ende beniamin ende ioseph worden geboren in egypten lant manasse ende ephraim dye hem baerde asnath dye dochter potipharis des priesters tot on.
 beniamins kinderen bela bechere asbel gera naaman ehi ros mupim hupim ende ared.
 dat zijn rahels kinderen dye si iacob baerde alle te samen veerthien sielen.
 dans kinderen husim dye kinderen napthali iahzeel guni ieser ende sillem dat zijn bilha kinderen die laban sijnder dochteren rahel ghaf ende baerde iacob dese seuen sielen.
 al dese sielen die met iacob in egypten quamen die van sinen lendenen wtghegaen waren wtghenomen die wijuen zijnder kinderen sijn alle te samen sessentsestich sielen.
 ende iosephs kinderen dye in egypten gheboren waren waren twee sielen also dat alle sielen des huys iacobs die in egypten quamen waren tseuentich.
 ende iacob sandt iuda voor hem tot ioseph dat hi hem den wech wijsen soude tot gosen ende quamen in dat lant gosen doen spande ioseph sinen waghen aen ende trock op na sinen vader israel te gemoet te gosen ende als ioseph sinen vader sach viel hy hem om den hals ende weende aen sinen hals seere.
 doen sprac israel tot ioseph ick soude nv gheerne steruen na dien dat ick v aensichte ghesien hebbe dat ghi noch leeft.
 ioseph sprac tot sinen broederen ende sijns vaders huyse ic sal op trecken ende pharao bootscappen ende hem segghen.
 mijn broederen ende mijns vaders huys is tot mi gecomen wt den lande canaan ende tsijn vee herderen want tsijn lieden die met vee omgaen haer cleyn ende groot vee ende alle wat si hebben hebben si mede ghebracht.
 wanneer v pharao sal roepen ende seggen wat is uwe hanteringe so suldi seggen uwe knechten sijn lieden die met vee omgaen van onser ioncheit aen tot hier toe wi beyde ende onse vader op dat ghi lieden woonen muecht int lant gosen want soo wat veeherders zijn dat veronwaerden die egiptenaren.
 ioseph quam ende bootscaptet pharao ende seyde mijn vader ende mijn broeders haer cleyn ende groot vee ende wat si hebben is ghecomen wt den lande canaan ende siet si sijn int lant gosen ende ioseph nam vijue van sine broeders ende steldese voor pharao doen sprac pharao tot sinen broederen wat is v hanteringe.
 si antwoorden v knechten sijn veeherderen wi ende onse vader.
 ende voort spraken si tot pharao wi sijn ghecomen om te woonen int lant bi v want uwe knechten en hebben gheen weyde voor haer vee soo herdt druct die dierte des lants canaan so laet doch uwe knechten int lant gosen wonen.
 pharao sprack tot ioseph het is v vadere ende uwe broeders die tot v ghecomen sijn dat landt van egipten staet v open laetse aenden besten candt des lants woonen datse inden lande gosen woonen ende weet ghi datter onder hen lieden sijn die verstandich sijn so sedtse ouer mijn vee.
 ioseph bracht ooc sinen vader iacob binnen ende stelde hem voor pharao ende iacob groetede pharaonem.
 ende pharao vraechde iacob hoe oudt sidy.
 iacob sprac dien tijt mijnder beuaert is hondert ende dertich iaer cleyn ende quaet is die tijt mijnder beuaert ende si en sijn noch niet ghelijc gheworden den tijde mijnder vaderen in haer beuaert ende iacob die groetede pharao ende ghinc wt van hem.
 ende ioseph besorchde sinen vader ende sinen broederen wooningen ende gaf hen een besittinge in egypten lantaenden besten cant des lants te weten int lant raemses so pharao geboden hadde ende besorchde sinen vader ende sinen broederen ende alle zijns vaders huys gelijcmen den iongen kinderen broot besorcht.
 ende in allen landen ghebrac broot want die dierte was seer swaer dat dat lant van egypten ende canaan versmachte van dierten ende ioseph brachte al dat gelt te samen dat in egypten ende canaan gheuonden wert ons des graens wille dat si cochten ende hi dede alle dat ghelt in pharaos tresoor.
 als inden lande van egypten ghelt gebrac quamen alle die egyptenaren tot ioseph ende seyden besorcht ons broot waerom laet ghi ons voor v steruen om dat wi sonder ghelt zijn.
 ioseph antwoorde brengt v vee hier so sal ic v voor dat vee spijse gheuen nv ghi lieden sonder gelt sijt doen brachten si ioseph hare vee ende hi gaf hen broodt om hare peerden schapen runderen ende ezelen also voede hise met broode dat iaer om haer vee.
 als dat iaer om was quamen si tot ioseph ten naesten iare ende spraken tot hem.
 wi en willen onsen heere niet verbergen niet alleen dat gelt mer ooc alle onse vee is wech tot onsen heere ende en is niet meer ouerbleuen voor onsen heere dan alleen onse lijf ende onse velden waerom laet ghi ons beyde steruen ende onse velden.
 neemt ons ende onse lant om tbroot dat wi ende onse landen dienstbaer sijn pharao gheeft ons saet dat wi leuen ende niet en steruen ende dat dat velt niet en verwoeste aldus nam ioseph pharaoni alle dat landt van egypten in want die egyptenaren vercochten een yegelijc sinen acker want de dierte was te sterc ouer haer ende also wert dat lant pharaoni eygen tsamen met den volcke dat tot sinen steden wt ende in ghinck vanden eenen cant van egypten totten anderen wtghenomen der priesteren velt dat en nam hi niet in want het was van pharao voor den priesteren geordineert dat si eten souden dat hen genoemt ware dat hi hen gaf daerom en dorsten si haer velden niet vercoopen.
 doen sprac ioseph tot den volcke siet ic hebbe heden ingenomen v ende uwe velden voor den coninck pharao siet daer hebdi saet ende besaeyt dat velt ende vanden graue suldi pharao den vijfsten deel geuen vier deelen sullen uwe sijn te besaeyen dat velt tot uwer spijsen ende voor uwe huis ende kinderen.
 als die tijt naecte dat israel steruen soude riep hi sinen soon ioseph ende sprac tot hem heb ic ghenade voor v gheuonden so legget v hant op mijn dgie dat ghi barmherticheyt ende trouwe aen my doen sult ende en begraeft mi niet in egypten maer ick wil ligghen bi mijnen vaderen ende ghi sult mi vueren wt egypten ende in mijnder vaders begrauenisse begrauen.
 ioseph sprac ic salt doen soo ghijt gheseyt hebt ende iacob sprac so sweert mi ende ioseph swoer hem doen knielde israel tegent bedde ten hoofteynde.
 daer nae wert ioseph ghebootschapt.
 siet v vader ic sieck ende hi nam met hem beyde zijn sonen manasse ende ephram.
 doen wert iacob gebootscapt siet uwe soon ioseph coemt tot v ende israel maecte hem sterck ende sadt opt bedde ende sprack tot ioseph.
 die almachtighe god openbaerde mi te lus in dat lant canaan ende gebenedide my ende sprac tot mi.
 siet ic sal v laten wasschen ende vermederen ende sal v tot eenen hoop volcx maken ende sal dit lant v eygen maken ende gheuent uwen sade na v eewelic.
 nv sullen v twee sonen manasse ende ephram die v gheboren zijn in egypten eer ic hier in ghecomen ben tot v mijn zijn gelijc als ruben ende simeon mer die ghy na hen wint sullen v zijn.
 mer dese sullen gherekent zijn met uwe broeders namen in haer erfdeel.
 ende als ic wt mesopotanien quam sterf bi mi rahel int lant canaan opten wege doen ic noch een velt weechs was van ephrat.
 ende ic begrorfse aenden weghe tot ephrath die nv bethleem heet.
 ende israel sach iosephs sonen ende sprack wie sijn dese.
 ioseph antwoorde het sijn mijne sonen die my god hier ghegeuen heeft.
 iacob sprac brengtse hier tot mi dat icse gebenedije want israels oogen waren swaer worden van ouderdom ende en consten niet wel sien.
 ende ioseph brachtse tot hem iacob custese ende omhelsdese ende sprack tot ioseph siet ick hebbe v aensicht gesien dat ic niet ghedacht en hadde ende siet godt heeft mi ooc uwe zaet laten sien ende ioseph namse van sinen schoot ende si vielen neder opter aerden op haer aensicht.
 doen namse ioseph beyde ephram in zijn rechte hant tegen israels slincke hant ende manasse in zijn slincke hant tegen israels rechter hant ende brachtse tot iacob.
 mer israel strecte zijn rechte hant wt ende leydese op ephraim des ioncsten hooft ende sine slincke op manasses hooft ende dedet wetende alsoo met sinen handen want manasses was die eerste geboren.
 ende hi gebenedijde iosephs sonen ende sprac.
 die god voor den welcken dat mijne vaderen abraham ende isaac ghewandelt hebben die god die mi mijn leuen lanck gheuoedet heeft tot op desen dach die engel die mi verlost heeft van allen quade die gebenedijde dese knechten dat si na mijnen ende na mijnder vaderen abrahams ende isaac namen ghenaemt worden dat si wassen ende veel worden opter aerden.
 maer doen ioseph sach dat sijn vader dye rechte hant op ephraims hooft leyde beuielt hem qualijcken ende vaette zijns vaders hant dat hijse van ephraims hooft op manasses hooft keerde ende sprack tot hem so niet mijn vader dese is dye eerste gheboren legt uwe rechte hant op sijn hooft maer iosephs vader weygerde dat ende sprack ick weet wel mijn sone ick weet wel dat dese ooc sal worden tot een volc ende sal groot worden mer zijn ioncste broeder sal meerder worden dan hi ende zijn zaet sal vol volcx worden.
 also ghebenedidese iacob in dien dage ende sprac na uwe maniere moet israel ghebenedijt worden datmen segghe god sette v ghelijck ephraim ende manasse ende settede also ephraim voor manasse.
 ende israel sprac tot ioseph siet ick sterue ende god sal met v sijn ende sal v weder brenghen in uwer vaderen lant.
 ick hebbe v een stuck landts ghegheuen buyten uwen broederen dat ic met mijnen sweerde ende boghe wt den handen der amoriten ghenomen hebbe.
 ende iacob riep sijn sonen ende sprac vergadert v op dat ick v vercondige wat v geschien sal inden lesten tijden coemt te hoop ende hoort toe ghi kinderen iacob hoort uwen vader israel.
 ruben mijn eerste soon ghi sijt mijn cracht ende begin mijnder stercte die ouerste in offere dye ouerste inder macht hi vaert lichtuaerdich henen ghelijck water ghi en sult niet die ouerste sijn want ghi hebt op ws vaders leger gheclommen aldaer hebdi mijn bedde ontsuyuert met uwen opclymmen.
 die gebroeders simeon ende leui ghi doodelijcke gheweyr sijt schadelijcke wapenen mijn siele en come niet in haer verholentheyt ende mijn heerlicheyt en si niet eens met haren vergaderinghen want in haren toorne hebben si den man gedoot ende in haer moets wille hebben si den osch verleemt.
 veruloect si haren toorne dat hi so geduerich is ende hare veronweerdinghe want si so hert is.
 ick wilse verdeylen in iacob ende verstroyen in israel.
 iuda ghi sijt dat v broederen sullen v louen v hant sal uwen vianden opten hals sijn voor v sullen hen buyghen ws vaders kinderen.
 iuda is een ionghe leeu ghi sijt hooch ghecomen mijn soon bouen den roof hi heeft neder geknielt ende hem neder geleyt als een leeu ende gelijc een leeuwinne wie sal hem tegen hem oprechten.
 die coninclike roede en sal van iuda niet genomen worden noch een meester van sinen voeten tot dat die vrome comen sal den seluen sal dat volc toeuallen.
 hi sal zijn vuelen aenden wijnstoc binden ende zijnder ezellinnen soon aenden edelen ranck hi sal sijn cleet in wijn wasschen ende sinen mantel in wijnbesien bloet sijn ooghen sijn rooder dan wijn sijn tanden witter dan melck.
 sebulon sal aent oeuer der zee woonen ende aenden hauenen der schepen ende ghereycken tot sidon.
 isaschar sal eenen beenen ezel zijn ende liggen tusscen die palen hi sach die ruste dat si goet was ende dat lant dattet lustich is ende heeft sine scouderen geneycht om te dragen ende is dienstachtich geuallen onder tribuyt.
 dan sal rechter sijn in sinen volcke als een ander gheslachte in israel.
 dan sal een slange worden opten weghe ende een ader inden pade ende dat peert inden verssenen bijten dat sijn berijder te rugge valle.
 here ic wachte op uwe salicheyt.
 gad gherust sal hi dat heyr vueren ende wederom vueren.
 van asser coemt sijn vet broodt ende hi sal den coninghen sonderlijcke spijse gheuen.
 naphtali is een snelle hert ende geeft scone redenen dat ghetrouwe kint ioseph dat getrouwe kint om te aensien die dochteren ginghen achter hem inden regimente.
 hoe wel dat tegen hem dye scutters verbittert werden met twisten ende hem ghehaet hebben noch is sinen boge vast bleuen ende die armen sijnder handen sijn vermannet door die handen des machtigen in iacob.
 wt hem sijn ghecomen herders ende steenen in israel.
 van ws vaders god is v geholpen ende vanden almachtigen sidy ghebenedijt met gebenedijnghen van bouen vanden hemel met ghebenedijnghe des afgronts die onder leyt met ghebenedijnghen aen borsten ende buycken.
 die ghebenedijnge ws vaders ende mijnre vooruaders belofte gaet sterckelic na wensch der hoocheyt der werelt.
 wt ioseph sullen hooftlieden werden ende die opperste nazareus onder sinen broeders.
 beniamin een verschorende wolf des morgens sal hi roof eten mer des auonts sal hi den roof wtdeylen dat zijn die tweelf geslachten van israel alle ende dat ist dat haer vader met hen gesproken heeft als hijse gebenedide een yegelic met eender sonderlinger gebenedijngen ende iacob geboot hen ende sprac tot hen.
 ic worde vergadert tot mijnen volcke begraeft mi bi mijnen vaderen in die speloncke opten acker ephraim des hethiters in die dubbel speloncke die teghen mamre leyt int lant canaan die abraham cochte metten acker van ephron den hethiter tot een erfgrauenisse daer hebben si abraham begrauen ende sara zijn wijf ende daer hebben si ooc isaac begrauen ende rebeca zijn wijf aldaer hebbe ic ooc lea begrauen in die gote des ackers ende der speloncken daer inne.
 ende als iacob voleyndt hadde die gheboden aen sine kinderen dede hi sine voeten te samen opt bedde ende wert aflijuich ende wert vergadert tot sinen volcke.
 doen viel ioseph op zijns vaders aensichte ende weende ende custe hem.
 als die roudagen wt waren sprac ioseph met pharaos gesin ende seyde hebbe ic genade voor v vonden so spreect met pharao ende segt mijn vader heeft eenen eedt van mi genomen ende seyde siet ic sterue begraeft mi in mijnen grauen dat ic mi int lant canaan gegrauen hebbe so sal ic optrecken ende begrauen mijnen vader ende weder comen.
 pharao sprac trect opwaerts ende begraeft uwen vader also ghi hem ghesworen hebt.
 aldus tooch ioseph opwaerts om sinen vader te begrauen ende het trocken met hem alle pharaos knechten die outste zijns ghesins ende alle die outste vanden lande van egypten ooc alle iosephs gesin ende zijn broederen ende zijns vaders ghesin alleene hare kinderen schapen ossen lieten si int lant gosen ende nam oock met hem opwaerts wagenen ende reysenaers ende si waren een machtich groot heyr.
 ende als si in die pleyne acad quamen die op gheen side der iordanen leyt daer hielden si een seer groote ende bitter claghe ende ioseph droech ouer sinen vader rouwe seuen dagen.
 ende als die lieden des lants canaan sagen dien rou dragen in die pleyne acad seyden si.
 die egyptenaers dragen daer grooten rou.
 daer af heetmen die pleyne der egypten rou welck leet op geen side der iordanen.
 ende iacobs kinderen deden so hy hen beuolen hadde ende vuerden hem int lant canaan ende begroeuen hem in die dubbele speloncke des ackers die abraham ghecocht hadde met den acker tot eender erfgrauenissen van ephron den hethitere tegen mamre ouer aldus tooch ioseph weder in egypten met sinen broederen ende met allen die met hem opgetrocken waren om sinen vader te begrauen als si hem begrauen hebben.
 ende iosephs broederen vreesden als haer vader gestoruen was ende spraken ioseph mocht op ons gram zijn ende betalen ons alle quaetheyt die wi hem gedaen hebben daerom lieten si hem seggen uwe vader beual voor zijn doot ende sprac.
 aldus suldy ioseph seggen wy bidden v vergeeft uwen broederen die misdaet ende hare sondendat si so qualiken aen v gedaen hebben vergheuet toch nv dese misdaet ons den dienaren gods ws vaders ende ioseph weende als si dit met hem spraken ende sine broederen gingen henen ende vielen voor hem neder ende spraken siet hier zijn wi uwe knechten.
 ioseph sprac tot hen en vreest niet want ic ben onder god ghi lieden dachtet quaet ouer mi maer god heuet tot goet ghekeert dat hi dede gelijct nv schijnt om veel volcx te behouden.
 daeromme en vreest niet ic sal v besorgen ende v kinderen ende hi troostese ende sprack vriendelijck met hen.
 aldus woonde ioseph in egypten met sijns vaders huys ende leefde hondert ende thien iaer ende sach ephraims kinderen tot int derde let des selfs gelijc die kinderen machir.
 manasses sonen voeden ooc kinderen op iosephs schoot.
 ende ioseph sprac tot sinen broederen ic sterue ende god sal v besoecken ende wt desen lande vueren in dat lant dat hi abraham isaac ende iacob gesworen heeft daerom nam hi eenen eedt vanden kinderen van israel ende sprac.
 als v god besoecken sal so vuert mijn gebeenten van hier.
 alsoo sterf ioseph als hi was hondert ende thien iaer out ende si salfden hem ende leyden hem in een tombe in egypten 