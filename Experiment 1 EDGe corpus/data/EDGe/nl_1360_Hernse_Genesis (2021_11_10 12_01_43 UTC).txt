inden beghinne sciep god hemel ende erde.
 mer derde was onnutte ende idel ende donckerheiden waren op daensichte des afgronts ende gods gheest waert ghedraghen boven dien wateren .
 ende god seide.
 dliecht moet werden ende dliecht waert ghemaect.
 ende god sach dliecht dat het goet wesen soude ende hi schiet dliecht vander donckerheiden ende hiet dliecht dach ende die donckerheiden nacht.
 ende het waert ghemaect savonts ende smorghens een dach.
 echter seide god.
 het werde een fyrmament in midden den wateren ende het sceide die wateren vanden wateren.
 ende god maecde dat fyrmament ende hi schiet die wateren die waren onder tfyrmament van dien die waren boven tfirmament ende het gheschiede alsoe.
 ende hi hiet dat fyrmament hemel.
 ende het waert ghemaect zavonts ende smorghens dander dach.
 echter seide god.
 die wateren die onder den hemel sijn werden vergadert in een stat ende die droecheit openbare.
 ende het ghesciede alsoe.
 ende die droechde hiet god erde ende die vergaderinghe vanden wateren hiet hi zee.
 ende god sach dat het goet wesen soude.
 ende hi sprac.
 die erde groeie groeiende cruyt ende dat saet make hout dat appel draghe dat vrocht make nae sijn maniere wies saet sy in hem selven boven der erden.
 ende het gheschiede alsoe.
 ende derde bracht uyt groeiende cruyt ende dat saet droech na sijn maniere ende hout dat vrocht maecde ende dat alrehande saet hadde na sine ghedaente.
 ende god sach dattet goet wesen soude ende het wert ghemaect savonts ende smorghens die derde dach.
 ende god seide.
 het werden liechte inden firmamente des hemels ende si deilen den dach ende den nacht ende sy sijn in teekenen ende in tiden ende daghen ende jaren dat si luchten inden fyrmament des hemels ende si verliechten die erde.
 ende het gheschiede also.
 ende god maecde ii groete liechte.
 dat meeste liecht om dat het boven den daghe wesen soude ende dmynder liecht om dat het boven der nacht wesen souden ende die sterren.
 ende hi settese inden fyrmamente des hemels dat si luchten souden boven der erden ende dat sy wesen souden boven dien daghe ende boven die nacht ende dat sy deilen souden dliecht ende de donckerheiden.
 ende god sach dat het goet wesen soude.
 ende het waert ghemaect zavonts ende smorghens die vierde dach.
 oec seide god.
 die watere bringhen voert crupende diere met levender sielen ende ghevochelte boven der erden onder den fyrmamente des hemels.
 ende god sciep die groete walvessche ende alle levende sielen ende beroerlijc die de watere voertbracht hadden in haren ghedaenten ende alle ghevochelte na sine maniere.
 ende god sach dat het goet wesen soude ende hi benedide hon ende seide.
 wast ende wert ghemenichvoldicht ende vervolt die wateren der zee ende die voghele werden ghemenichvoldicht boven der erden.
 ende het waert ghemaect savonts ende smorghens die vijfte dach.
 echter seide god.
 die erde bringhe voert levende sielen in sijnre manieren vee ende crupende dieren ende beesten der erden na haren ghedaenten.
 ende het gheschiet also.
 ende god maecde die beesten der erden na haren ghedaenten ende tfee ende elc crupende dier in sijnre manieren.
 ende god sach dattet goet wesen soude ende hi seide.
 maken wi den mensche ten beelde ende ons ghelikenisse ende hi si boven den visschen der zee ende die ghevoghelte des hemels ende boven den beesten ende allen creatueren ende boven elc crupende dier dat beruert woert inder erden.
 ende god schiep den mensche te sinen bielde ende te synen ghelikenisse te gods beelde sciep hine man ende wijf sciep hi hem.
 ende god benedide hem ende seide.
 wast ende wert ghemenichvoldicht ende vervolt die erde ende doet se tonder ende hebt heerscap boven den visschen der zee ende den ghevoghelte des hemels ende boven allen dieren die beruert werden boven der erden.
 ende god seide.
 siet ic heb u ghegheven alle groeiende cruyt dat saet brenghe boven der erden ende alrehande hout dat in hem selven heeft saet na sijnre manieren dat si u selen wesen in spisen ende alle den dieren vander erden ende elken voghel des hemels ende alle diere die beruert werden inder erden ende daer levende siele in es dat si teten selen hebben.
 ende het gheschiede also.
 ende god sach alle die hi ghemaect hadde ende si waren herde goet.
 ende het waert ghemaect savonts ende smorghens die seste dach.
 dus waren volmaect hemel ende erde ende al haer verchie ringhen.
 ende god voldede opten sevenden dach sijn werc dat hi ghemaect hadde.
 ende hi ruste inden sevenden daghe van alle den werke dat hi bereet hadde.
 ende god benedide den sevenden dach ende heilichdene want in dien hadde hi opghehouden van alle sinen werke dat god sciep om dat hijt maken soude.
 dit sijn die gheslechten des hemels ende der erden alsi ghescapen waren in dien daghe dat god maecde hemel ende erde ende elke sprute of scoete des ackers eer si rees inder erden ende eer si groeide alle dat cruyt des lantscaps want god en reghende niet boven of op der erden ende negheen mensche en was die deerde werken of winnen soude mer een fonteine quam opter erden ende ververschede al dbovenste der erden.
 dus formeerde die here god den mensche vanden lime der erden ende hi in blies hem in sijn aensichte den adem des levens ende die mensche waert ghemaect met levender sielen.
 ende die here god hadde vanden beghinne gheplant dat paradijs der weeldicheit daer hi den menssche in dede dien hi gheformeert hadde.
 ende die here god dede comen uuter erden alle scoen hout te siene ende suet om te eten ende oec dat hout des levens in mydden den paradise ende thout der const goets ende quaets.
 ende een riviere quam uuter stat der weeldicheit omt paradijs te ververschene die van daer ghedeilt waert in iiii hoefde.
 der eenre name es phison dits die ryviere die al om al dlant van evilath loept daer wast gout ende tgout van dien lande es alte goet ende daer vintmen bedellium ende die steen onix.
 ende der anderre ryvieren name heet gyon dits die ryviere die al omme al dlant van ethiopen loept.
 ende der derder ryvieren name es tygris dese ryviere gaet teghen die van assierien.
 mer die virde riviere dats eufrates.
 dus droech die here god den mensche ende deden inden paradise der weeldicheit dat hijt werken ende hueden soude ende hi gheboet hem ende seide.
 van alden houte des paradijs eet mer vanden houte der const goets ende quaets en eet niet want in soe wat daghe dattu daer af eten suls soe sulstu die doet sterven.
 echter seide die here god.
 en es niet goet den mensche alleen wesen maken wi hem een hulpe hem ghelijc.
 als die here god dus gheformeert hadde vander erden alle die beesten der erden ende alle dat ghevochelte des hemels soe brachte hise tot adame omdat hi sien soude hoe dat hise heiten soude.
 soe wat namen dat adam gaf der levender sielen dats haer name.
 ende adam hiet met haren name alle dieren ende alle voghele des hemels ende alle die beesten der erden mer negheen hulper adams en waert vonden hem ghelijc.
 daer om soe sant die here god vaec in adame.
 ende doen hi in slape was soe nam hi ene van sinen ribben ende hi vervullet vleechs daer voer ende die here god die ribbe die hi ghenomen hadde van adame in een wijf ende brachtse te adame.
 ende adam seide.
 dit been es nu van mynen beenen ende tvleechs van mynen vlesche.
 dese sal heiten manhaghet want si es vanden man ghenomen.
 om dese dinc sal een man laten sinen vader ende sijnre moder ende sal hem houden aen sijn wijf ende sy twee selen sijn in enen vlesche.
 ende beide waren sy naect dats te verstaene adam ende sijn wijf ende si en scaemden hon niet.
 mer tserpent was scalker dan alle die diere der erden die di here god ghemaect hadde ende het seide totten wyve.
 waer bi heeft u god gheboden dat ghi niet eten en sout van alden houte des paradijs.
 dwijf antwoerde den serpente.
 wi eten vander vrocht der houte die inden paradise sijn mer god hevet ons gheboden dat wy niet eten en souden vander vrocht des houts dat int midden den paradise es ende dat wi hem niet ghenaken en souden dat wy machschien niet en sterven.
 ende tserpent seide totten wyve.
 ghi en sult die doet niet sterven want god weet dat in soe wat daghe dat ghier af eten sult soe selen u oghen ontdaen werden ende ghi sult sijn als gode wetende goet ende quaet.
 dus sach dwijf dat thout goet was om tetene ende scoene ten oghen ende ghenuechlijc van aensiene ende si nam van sijner vrocht ende aets ende si gaefs haren man ende hi aets.
 ende haerre beider oghen ontdaen.
 ende doen si bekenden dat sy naect waren soe nayden sy te gader bladere vanden vighebomen ende maecden hon overdecsele.
 ende doe si ghehoert hadden des heren gods stemme wandelende inden paradise ter locht na middaghe soe barch hem adam ende sijn wijf van sheren gods aensichte midden den houte des paradijs.
 ende die here god riep adame ende seide.
 adam waer bestu.
 hi sprac.
 here ic hoerde dijn stemme inden paradise ende ic ontsach mi om dat ic naect was ende ic barch my.
 die here seide hem.
 wie hevet di ghewiset dattu naect waers sonder dattu hebs gheten vanden houte daer ic di af gheboden hadde dattuus niet en eten souts.
 ende adam seide.
 dwijf die du my gaefs teenre ghesellinnen gaf my vanden houte ende ic aets.
 ende die here god seide totten wyve.
 waer om daetstu dat.
 si antwoerde.
 tserpent bedroech my ende ic aets.
 ende die here god seide totten serpente.
 om dattu dit ghedaen hevest soe selstu vermalendijt wesen onder alle die diere ende beesten der erden du suls gaen over dijn borst ende du suls erde eten al die daghe dijns levens.
 die viantscap sal ic setten tusschen di ende een wijf ende tusschen dijn saet ende haer saet si sal dijn hoeft vertreden ende du sels spien na haer versenen.
 oec seide hi den wyve.
 ic sal menichvoldighen dijn catyvicheiden ende dijn drachte in pinen salstu kindere ghebaren ende du sals wesen onder smans macht ende hi sal heerscap boven di hebben.
 mer hi seide adame.
 om dattu hoeres dijns wijfs stemme ende aets van dien houte daer ic di af beval dattuus niet eten en souts soe sal deerde vermalendijt sijn in dinen werke in pinen salstuse eten alle die daghe dijns levens.
 si sal di groeien doerne ende destele ende du sels eten tcruut der erden inden sweete dijns aensichten soe saltu eten dijn broet tot dattu suls wederkeren inder erden daer du af ghenoemen best want du best ghemul ende du salst weder keren int ghemul.
 ende adam hiet sijns wijfs name eva om dat sy moder wesen soude van allen levenden menschen.
 die here god maecte oec adame ende sinen wyve pelsen rocke ende cledese ende seide.
 siet adam es woerden als een van ons wetende goet ende quaet.
 daer om dat hi machschien nu niet en steke sijn hant ende neme oec vanden houte des levens ende eets ende leve ewelijc.
 ende die here god stackene uuten paradise der weeldicheit om dat hi deerde werken soude daer hi af ghenomen was.
 ende hi verdreef adam uute ende hi sette voer den paradise der weeldicheit cherubin ende een vierich swert ende beruerlijc allesens snidende om te wachten den wech ten houte slevens.
 adam bekende evam sijn wijf ende si ontfinc ende ghebaerde caym ende seide.
 ic heb enen mensche beseten bi gode.
 ende echter soe ghebaerde si abel sinen brueder.
 ende abel was een heerde van scapen ende caym een lantwynne.
 ende het gheschiede na vele daghe dat chaym offeren soude den here ghiften vander erden vrochte.
 abel offerde oec vanden eerstgheborenen sijns cudden ende van haren vetten.
 ende die here aensach te abel ende te sinen ghiften mer te chaym ende te sinen ghiften en aen sach hi niet.
 ende chaym waert gram alte seer ende sijn aensichte viel nederwert.
 ende die here seide tot caym.
 waer om bestu gram ende waer bi valt dijn aensichte nederwaert.
 oftu wel does en sulstuut niet ontfaen.
 ende en doestu niet wel en sal te hant sonde niet wesen bynnen doren.
 mer onder di sal sijn die begherte van haer ende du heerscap boven haer hebben.
 ende chaym seide tot abel sinen brueder.
 gae wi uute daer buten.
 ende doen sy waren inden acker soe stoent chaym op teghen abel sinen brueder ende doeddene.
 ende die here seide tot caym.
 waer es abel dijn brueder.
 hi antwoerde.
 ic en weets niet ben ic wachtere mijns brueders.
 ende die here seide tot hem.
 wat hevestu ghedaen.
 die stemme van dijns brueder bloede roept te my vander erden.
 nu daer om sulstu vermalendijt wesen opder erden die haren mont ontdaen heeft ende heeft ontfaen dijns brueder bloet van dijnre hant.
 alstuse werken suls soe en salse di haer vrocht niet gheven du suls ende vlochtich wesen boven der erden.
 ende chaym seide totten here.
 mijn quaetheit es dan dat ic werdich ben te verdienene ghenadicheit.
 sich du sels my huden verdriven vanden aensichte der erden ende ic sal werden verborghen van dinen aensichte ende ic sal onghestadich ende vlochtich wesen inder erden daer om soe wi dat my vinden sal hi sal mi doeden.
 ende die here seide hem.
 en sal also niet gheschien mer soe wie dat chaym doeden sal het sal seven vout werden ghecasteyt.
 ende die here sette chaym een teeken datten niet doden en soude soe wi datten vinden soude.
 ende chaym ghinc wech van des heren aensichte ende hi woende int lant vlochtich ter oester siden van edon.
 ende chaym bekende sijn wijf ende si ontfinc ende ghebaerde enoch.
 ende hi stichte een stat ende hi hiet haren name na sijns soens name enoch.
 enoch wan echter irad ende irad wan maniahel ende maniael wan mathusael ende mathusael wan lamech.
 dese nam twee wyve der eenre name was ada ende der anderre name sella.
 ende ada wan jobal die der gheenre vader was die wonen in tenten ende der herden.
 ende sijns brueder name was jubal hi was der gheenre vader die singhen in chitoelen ende orghelen.
 oec wan cella tubalchaym ende hi was een hamerere ende een smet in allen werke van ere ende van ysere.
 tubalcayms uster was noemina.
 ende lamech seide sinen wyven ade en celle.
 hoert mijn stemme lamechs wijve hurct mijn redene want ic hebbe enen man ghedoedt in mijn wonde ende enen jonghelinc in mijn weffele.
 sevenvout sal wrake ghegheven werden van chaym mer van lamech sal sy ghegheven werden lxxvii werf.
 ende adam bekende echter sijn wijf ende si ghebaerde enen soen ende seide.
 god heeft my ghesant een ander saet over abel dien caym doedde.
 mer ende seth waert oec een soen gheboren ende dien hiet hi enos.
 dese begonste sheren name taenroepene.
 dits die boeck van adaems gheslechte.
 in dien daghe dat god die here den mensche sciep ter ghelikenissen gods maecte hi dien man ende wijf sciep hise ende hi benedide hon ende hi hiet haren name adam in dien daghe dat sy ghescapen waren.
 ende na dien dat adam seth wan soe woerden alle sijn daghe ghemaect dccc jaer ende hi wan sonen ende dochteren.
 dese sal ons vertroesten van den werken ende den pinen onser hande inder erden die god vermalendijt hevet.
 ende lamech leefde na dien dat hi noe wan vc jaer ende xcv ende wan sonen ende dochtere.
 ende alle lamechs daghe worden ghemaect viic jaer ende lxxvii ende hi es doet.
 maer doen noe was vc jaer out soe wan hi sem cham ende japhet.
 als die menschen begonsten te werden ghemenichfoldicht boven der erden ende si dochteren ghewonnen hadden soe saeghen die gods sonen der menschen dochtere dat si scoene waren ende sy namen wyve van allen die si cosen.
 ende god seide.
 mijn gheest en sal niet blyven inden mensche ewelijc want hi es vleechs ende sijn daghe selen wesen van c ende xx jaren.
 want na dien dat die gods sonen in ghinghen totter menschen dochteren ende die wyve ghebaerden dit sijn die machtighe vander werelt die vermaerde manne.
 mer doe god sach dat der menschen malicie vele was inder erden ende alt ghepeyns vander herten was verstaende in quade tallen tiden soe waest hem leet dat hi den mensche ghemaect hadde inder erden.
 ende om dat hi voer wachten wilde int na comen ende om dat hi ghetast was bynnen met rouwen der herten soe seide hi.
 ic sal af doen vanden aensichte der erden den mensche dien ic sciep vanden mensche totten dieren vanden crupenden totten voghelen des hemels want mi berouwet dat icse ghemaect hebbe.
 maer noe vant gracie voer gode.
 ende dit sijn noes gheslachten.
 noe was een gherechtich man ende volmaect in sinen gheslechten.
 hi wandelde met gode.
 ende hi wan iii sonen.
 sem cham ende japhet.
 maer al derde was besmet voer gode ende sy was vervult met quaetheiden.
 ende doen god hadde ghesien dat derde besmet was want elc vleysche hadde sinen wech besmet boven der erden soe seide hi tot noe.
 deynde van allen vlesche es comen voer my die erde es vervult van haerre quaetheit ende ic salse verdryven metter erden.
 die here seide tot noe.
 make di een arke van ghescavenen houte du suls wonincskene maken inder arken ende du selstse bestriken bynnen ende buten met lyme.
 ende aldus suldise maken.
 der arken lingde sal sijn van iiic cubitus ende die wijdde van l cubiten ende haer hoecheit sal sijn van xxx cubiten.
 du suls een vinster maken inder arken ende du suls haer hoecheit inden in enen cubitum.
 mer die doere van der arken sulstu setten in die side nederwaert eetcameren ende dri cameren sulstu daer in maken.
 sich ic sal bringhen boven der erden die watere vander diluvyen om dat ic doeden sal alle vleesch daer die gheest des levens in es onder den hemel ende al dat inder erden es sal werden verteert.
 ende ic sal mijn belofte metti setten ende du suls in darke gaen du ende dijn sonen dijn wijf ende dijnre sonen wyve metti.
 ende van allen dieren van allen vlesche so salstuer ii leiden in darke dat sy leven moghen metti van manliken ende wijfliken maecsele.
 vanden voghelen na haer maniere ende vanden quicke in sinen gheslechte ende van elken crupenden dieren der erden na haer maniere twee ende twee van elken selenre metti ingaen dat sy leven moghen.
 hier om salstu metti nemen van allen spisen die men eten mach ende du seltse metti draghen ende si selen beide di ende dien wesen in spisen.
 dus dede noe al dat hem god gheboden hadde.
 ende die here seide tot noe.
 ganc in darke du ende al dijn huys want di heb ic gherechtich ghesien voer my in desen gheslechte.
 van allen suveren beesten sulstu nemen vii ende vii man ende wijf mer vanden onsuveren dieren ii ende ii man ende wijf.
 mer oec vanden voghelen des hemels sulstu nemen vii ende vii man ende wijf dat saet mach werden ghehouden op daensichte van alle der erden.
 want noch na vii dage soe sal ic reghenen boven der erden xl daghe ende xl nachte ende ic sal afdoen van boven der erden al dat ic ghemaect hebbe.
 hier om dede noe al dat hem die here gheboden hadde.
 ende noe was vic jaer out doe die watere vander deluvyen vloeiden opter erden.
 ende noe ghinc in darke ende sijn sonen ende sijn wijf ende sijnre sonen wyve om die watere vander deluvyen.
 ende vanden suveren ende onsuveren dieren ende vanden voghelen ende van al dien dat beruert woert boven der erden ii ende ii quamen te noe in darke man ende wijf also god noe bevolen hadde.
 inden seshondersten jare van noes leven in dander maent inden seventienden daghe vander maent soe worden ghestort alle die fonteynen des groets afgronts ende die wolken des hemels woerden ontdaen ende het waert een reghen opter erden xl daghe ende xl nachte.
 in een wile dies daechs soe ghinc noe ende sem ende cham ende japhet sijn sonen sijn wijf ende sijnre sonen wyve met hem in darke sy ende elc dier na sijn gheslechte ende alle quic na sijn gheslechte ende alle dat beruert waert inder erden in sijn gheslechte ende al ghevoghelte na sijn maniere ende alle voghelkine ende alle voghele quamen tot noe in darke ii ende ii van allen vlesche daer die gheest des levens in was.
 ende die in darke quamen man ende wijf quaemenre in van allen vlesche also hem god bevolen hadde ende die here sloten daer in van buten.
 ende die deluvie waert ghemaect boven der erden xl daghe ende xl nachte ende die wateren worden ghemenichvoldicht ende sy hieven darke hoghe op vander erden.
 want die wateren vloeiden anxtelijc ende sy vervuldent al boven der erden oec waert die arke ghedreven boven den wateren.
 ende die wateren waren alte crachtich boven der erden ende alle die hoghe berghe worden overdect onder alle den hemel.
 xv cubitus was dwater hoghere boven alle berghe die sy bedect hadde.
 ende alle vleechs waert verteert dat beroert wert boven der erden van voghelen van dieren van beesten ende van allen crupende dieren die crupen opter aerden alle menschen ende al daer adam des levens in was inder erden bleven doet.
 ende god dede af alle dinc dat boven der erden was vanden mensche totten quicke beide crupende diere ende die voghele des hemels ende sy woerden afghedaen vander erden.
 mer noe bleef allene ende die met hem inder arken waren.
 ende die watere der deluvyen behilden die erde c ende l daghe.
 god herdachte noe ende alder beesten ende des quics die met hem waren in darke ende hi brachte den gheest boven der erden ende die watere mynderden.
 ende die fonteynen des afgronts woerden ghesloten ende die wolken des hemels ende die reghene woerden verboden vanden hemele.
 ende die watere keerden weder vander eerden gaende ende wederkerende ende sy begonsten te mynderen na c ende l daghe.
 ende in die viide maent opten xxviisten dach dier maent soe ruste die arke op die berghe van armenien.
 mer die watere ghinghen ende mynderden totter tiender maent want in die tiende maent opten eersten dach vander maent so openbaerden die tsoppe vanden berghen.
 ende doen xl daghe leden waren soe dede noe op die venstre vander arken die hi ghemaect hadde ende liet den raven vlieghen ende hi voer uute ende en keerde niet weder voer dat die watere ghedroecht waren boven der erden.
 oec liet hi vlieghen na hem die duve om dat si sien soude of die watere thant op ghehouden waren opter erden.
 ende doen si niet en vant daer haer voet rusten mochte soe keretse weder te hem in darke want die wateren waren boven alle der erden ende hi stac sijn hant uut ende hi begreepse ende tracse in darke.
 ende doen hi noch voert vii daghe ghebeit hadde soe liet hi echter die duve uuter arken vliegen ende sy quam savonts te hem ende bracht in haren mont een rijs van eenre olyven met groeyenden bladeren.
 daer om verstont noe dat die wateren op ghehouden waren boven der erden.
 ende echter ontbeidde hy noch vii ander daghe ende hi sant die duve uute ende sy en keerde voertmeer niet weder te hem.
 dus worden die watere ghemyndert boven der erden ende naden seshondersten inden eersten jare van noes levene ende noe dede op dat dac vander arken ende hi bescouwede ende sach dat dbovenste vander erden ghedroecht was.
 in dander maent opten xxviisten dach van dier maent soe was derde ghedroecht.
 ende god sprac tot noe ende seide.
 ganc uute uuter arken du ende dijn wijf dijn sonen ende dijnre sonen wyven metti ende leide uute metti alle die diere die bidi sijn van allen vlesche beide in ghevoghelte ende in beesten ende in allen crupenden dieren die crupen boven der erden ende gaet in opter erden wast ende wert ghemenichvoldicht boven der erden.
 daer om ghinc noe uute ende sijn sonen sijn wijf ende sijnre sonen wyve met hem.
 mer oec soe ghinghen uuter arken alle beesten ende crupende diere die cropen opter erden na haer gheslachten.
 ende noe stichte den here enen outaer ende hi nam van alle den suveren quicke ende vanden suveren voghelen ende hi offerde holocaust opten outaer.
 ende die here gheroec den roeke der sueticheit ende hi sprac tot hem.
 negheens sins en sal ic voertmeer der erden vermalendien om der menschen wille want die sen ende tghepeys van smenschen herte sijn ghereet in quaet van haerre joncheit.
 hier om en sal ic niet verslaen voertmeer al dat lijf in heeft also ic ghedaen heb.
 in allen den daghen der erden tsaet ende die oechst coude ende hitte somer ende winter nacht ende dach en selen niet rusten.
 ende god benedide noe ende sijn sonen ende seide tot hon.
 wast ende wert ghemenichvoldicht ende vervult die erde.
 ende u vrese ende anxt si op alle die diere der erden op alle die voghele des hemels met alle dien die beruert werden inder erden alle die vissche der see sijn uwer hant ghelevert.
 ende al dat beruert woert ende leeft dat sal u sijn in spisen ic hebse u alle ghelevert als groeyende coelen dat uute ghedaen dat ghi tvleechs metten bloede niet eten en sult.
 want ic sal versueken dbloet van uwen sielen van allen beesten hant ende van smenschen hant van eens smans ende sijns brueder hant salic versueken smenschen siele.
 soe wie dat uutstorten sal doen menschen bloet men sal sijn bloet uut storten want die mensche es ghemaect te gods beelde.
 mer wast ghi liede ende wert ghemenichvoldicht ende gaet in opter erden ende vervultse.
 dit seide oec god tot noe ende tot synen soenen met hem.
 siet ic sal mijn beloften setten met u luden ende met uwen sade na u ende tot elker levender sielen die met u es beide in voghelen ende in quicke ende met alle den vee der erden die uuter arken ghegaen sijn ende met alle den beesten der erden.
 ic sal mijn beloften setten met u ende negheens sins en sal u voertmeer alle vleechs werden ghedoedt metten watere vander deluvyen ende die deluvie en sal voert aen niet meer sijn derde verdervende.
 ende god seide.
 dit sal wesen dat teeken der beloften dat ic gheve tusschen my ende u ende tot elker levender sielen die met u es inden eweliken gheslechte.
 ic sal mynen boghe setten inden wolken ende dat sal wesen dat teeken der beloften tusschen my ende der erden.
 ende als ic den hemel sal hebben overtrocken met wolken soe sal mijn boghe openbaren inden wolken ende ic sal herdencken mijnre beloften met u ende met elker levender sielen die vleechs doet leven ende die watere der diluvien en selen voertmeer niet sijn om af te doen alle vleechs.
 ende mijn boghe sal wesen inden wolken ende ic sallen sien ende ic sal herdenken der eweliker beloften die gheset es tusschen gode ende tusschen elke levende siele van allen vlesche dat boven der erden es.
 ende god seide tot noe.
 dit sal wesen dat teeken der beloften dat ic geset hebbe tusschen my ende alle vleechs opter erden.
 dus waren dit noes sonen die ghegaen waren uuter arken.
 sem cam ende japhet mer cam hi was chanaans vader.
 dit sijn iii noes sonen ende van desen soe es ghedeilt alle menschelijc gheslecht boven alle der erden.
 ende noe waert een man een eertwenne ende beghonste dlant te oeffenen ende hi plante den wijngaert ende hi dranc wijn ende waert droncken ende waert ontdect in sijnre woninghen.
 doen dat cam chanaans vader ghesyen hadde dats dat sijns vaders scamelheiden ontdect waren soe boetscapte hijt sinen twee bruederen daer buten.
 mer sem ende japhet leiden op haer scouderen enen mantel ende sy ghinghenre achterwert in ende verdecten haers vaders scamelheiden ende haer aensichten waren daer af ghekeert ende sy en saghen haers vaders manlijcheiden niet.
 ende doe noe ontwaecde vanden wyne ende doe hi verstaen hadde wat hem sijn mynste sone ghedaen hadde soe sprac hi.
 vermalendijt soe sy chanaan hi sal sijnre brueders knecht der knechte wesen.
 ende hi seide.
 die here god sems si ghebenedijt ende chanaan sy sijn knecht.
 god moet japhet breiden ende hi moet woenen in sems woninghe ende chanaan moet sijn knecht sijn.
 ende noe leefde nader deluvien iiic jaer ende l ende alle sijn daghe worden vervult ixc jaer ende l ende hi es doet.
 dit sijn noe sonen gheslechten.
 sem cam ende japhet ende hon worden sonen gheboren nader deluvien.
 japhets sonen.
 gomer ende magog ende maday ende javan ende rubal ende moysech ende tyras.
 mer gomers sonen waren asenes ende raphat ende togorma.
 ende javans sonen waren elisa ende tharsis ende chethim ende dodanim.
 van desen werden ghedeilt die heylande vanden heydenen in haren lantscapen ieghelijc na die tonghe ende famielien in haren maechscapen.
 maer chams sonen waren chus ende mesraym ende phut ende chanaan.
 chus sonen waren saba ende evila ende sabatha ende regma ende sabatacha.
 regma sonen waren saba ende dadan.
 echter was chus sone nemroth.
 hi begonste mechtich te werden int lant ende hi was een machtich jaghere voer den here.
 om dat ghinc uut een proverbie.
 als nemroth een machtich jaghere voer den here.
 dbeghinsel van sinen rike was babilon ende arach ende archas ende talamamie int lant van sanaar.
 ute desen lande quam assur ende stichte ninive ende die straten van der steden ende chale ende resen oec tusschen ninive ende chale dits een groete stede.
 ende mesraym wan oec ludin ende anamin ende loabin ende neptuin ende pheretrusim ende hesluim ende van desen quamen uute die philistijm ende capturim.
 mer chanaan wan sidonem synen eerstgheborenen sone ethetum ende jebuseum ende amorreum ende gergeseum eveum ende aratheum sineum ende aradium samarithen ende amatheum van desen worden ghespreit ende ghedeilt die liede van chanaan.
 ende die termyne van chanaan sijn ghemaect die quamen van sidonen te geraram tot gasam totte dattu coems in sodoma ende gomorra adama ende seboin totte sela.
 dit waren chams sonen in haren maesscapen ende tonghen ende gheslechten ende landen ende haren luden.
 van sem japhets meeste brueder worden oec gheboren die vadere van al hebers sonen.
 sems sonen waren elam ende assur ende arphaxat ende lud ende aram.
 arams sonen waren hus ende hul ende gether ende mes.
 mer arphaxat wan oec sela ende van dien waert gheboren heber.
 ende heber woerden ii sonen gheboren des eens name was phaleg om dat in sinen daghen dlant ghescheiden waert ende sijns brueder name was jectan.
 dese jectan wan helmodad ende saleph ende asarmoth jare ende adiram ende usel deda ende hebal ende abimael saba ende ophir ende evila ende jobab.
 ende haer woninghe was den ghenen die gaen van messa tote sephar ten oestenen berghe.
 dit waren sems kindere na haer maesscappen tonghen ende lantscapen in haren lieden.
 dit waren noe famielien na haren volke ende haren maesscapen.
 van desen sijn die lude ghedeilt in den lande na der deluvien.
 mer dlant was eens lippen van gheliker spraken.
 ende doen sy tijdden van oest soe vonden sy een velt int lant van samaar ende sy woendenre in.
 ende dander seide tot synen naesten.
 coemt maken wi quarele ende backen wise metten viere.
 ende si hadden quarele over stene ende lijm voer mortre.
 ende si seiden.
 coemt maken wi ons een stede ende enen torne die totten hemel ghereike ende vieren wy onsen name eer wy ghedeilt werden in allen landen.
 ende die here quam neder om te besiene die stede ende dien torre dien adams kindere stichten ende seide.
 siet dat volc es een ende een lippe es hon allen ende sy beghinnen dit te makene ende si en selen niet af staen van haren ghepeyse voer dat sise voldaen hebben met werken.
 hier om coemt gaen wy neder ende sceiden wy daer haer tonghe soe dat elc daer niet en hoere sijns naestes stemme.
 ende aldus schiedse die here van dier stat in allen landen ende si lieten die stede te stichtene.
 ende hier om waert haer name gheheiten babel want daer waert gheschent die leppe van alden lande ende van daer soe stroeiese god opt aensichte van allen lantscapen.
 ende aran sterf voer sinen vader thare int lant sijnre gheborten in hur van caldea.
 ende abram ende nachor namen wyve.
 abrams wijfs name was sarai ende nachors wijfs name was melcha arans dochter die melche vader was ende dit was sarai die ende die yesche vader was.
 mer sarai was ondrachtich ende sy en hadde negheen kinde re.
 dus nam thare abram sinen sone ende loth arans sijns soens sone ende sarai sijn behuwede dochter abrams wijf sijns soens ende hi leidese uut hur van caldea dat sy gaen souden int lant van chanaan.
 ende sy quamen tot aran ende sy woenden daer.
 ende thare daghe worden ghemaect iic jaer ende v ende hi es doet in aran.
 ende die here seide tot abram.
 ganc uut dinen lant ende van dijnre maescap ende van dijns vaders huys ende coemt int lant dat ic di toenen sal ende ic sal di maken in groet volc ende ic sal di ghebenedien ende ic sal dinen name groet maken ende du sals wesen ghebenedijt.
 ic sal ghebenedien die di benedien selen ende ic sal vermaledien die di vloeken selen ende in di selen werden ghebenedijt alle die gheslechten der erden.
 ende aldus ghinc abram uute also hem die here bevolen hadde ende loth ghinc met hem.
 abram was lxxv jaer out doen hi uut aran ghinc.
 ende hi nam sarai sijn wijf ende loth sijns brueder sone ende al haer goet dat hy beseten hadde ende die sielen die sy ghemaect hadden in aran ende si ghinghen uute om dat sy gaen souden int lant van chanaan.
 ende doe si daer in comen waren soe doerlede abram dlant totter stat van sichem ende totter voerbaregher valleien.
 want tvolc van chanaan was doe int lant.
 ende die here openbaerde abram ende seide.
 dinen sade sal ic dit lant gheven.
 ende hi stichte daer den here enen outaer die hem openbaert was ende hi aen riep daer sinen name.
 ende hi ghinc van daer over totten berghe die jeghen doest eynde was van bethel ende daer maecde hi of spreide hi uut sijn tabernacule ende hi hadde van west bethel ende van oest hay daer soe stichte hi oec den here enen outaer ende aenriep synen name.
 ende abram tijdde gaende ende vorwaert tidende te suden waert.
 ende die hongher waert ghemaect inden lande ende abram ghinc neder in egipten om dat hi daer pelgrimagie doen soude want die hongher es mechtich woerden int lant.
 ende alster by was dat hi in egipten gaen soude soe seide hi sarai sinen wyve.
 ic weet dattu een scoen wijf sijs ende als di die van egipten sien selen dat sy segghen selen.
 hets sijn wijf ende sy selen my doeden ende di houden.
 daer bi bid ic di.
 seg dattu mijn suster sijs dat my om dinen wille wel sijn mach ende dat mijn siele leven mach om dijn gracie.
 ende doe abram in egipten comen was soe saghen die van egipten dwijf dat si alte scoene was ende die princen boetscaptent pharaoene ende sy presense voer hem ende dwijf waert ghehaelt in pharoens huys.
 ende si daden oec abram wel om haren wille ende abram waren scape ende ossen ende coeye ende esele ende eselinnen ende kemels ende knechte ende jonc wyve.
 ende die here gheeselde pharoene met groeter plaghen ende sijn huys om sarai abrams wijf.
 ende pharao riep abram ende seide hem.
 wat eest dit dattu my ghedaen hevest.
 waer om en seitstu niet dat het dijn wijf was.
 om wat saken seitstu dat sy dijn suster was dat icse nemen soude my te enen wyve.
 nu hier omme sich hier dijn wijf neemse ende ganc.
 ende pharao gheboet manne op abram ende si gheleiddene ende sijn wijf ende al dat hi hadde.
 ute egipten ghinc doen abram hi ende sijn wijf ende al dat hi hadde ende loth met hem ter suutsiden waert.
 want hi was herde rike in possessien van silver ende van goude.
 ende hi keerde weder al dien wech dien hi comen was van suden in bethel totter stat daer hi eerst hadde gheset sijn woninghe tusschen bethel ende hay in die stat vanden outaere dien hi eerst hadde ghemaect ende hi aenriep daer des heren name.
 mer loth die met abram was hi hadde oec cudden van scapen ende vee ende woninghen.
 ende tlant en mochtse niet bevaen dat si te gader woenen mochten want haers goets was vele ende sy en mochten niet ghemeynlijc woenen.
 waer bi dat oec gheschiede een ghescilt tusschen den herden van abrams ende loths cudden.
 want te dien tiden soe woenden sy int lant chananeus ende phereseus.
 daer om seide abram tot loth.
 ic bidde dat negheen ghescilt en sy tusschen mi en di ende tusschen mijn herden ende dijn heerden want wi sijn ghebruedere.
 sich al dlant es voer di.
 ganc van mi bid ic di eest dattu ter slincker siden wert gaes soe sal ic ter rechter siden wert houden eest dattu ter rechter siden wert kieses soe sal ic ter slincker siden waert tiden.
 dus hief loth sijn oghen op ende sach alt lantscap omtrent die jordane dat het al waert eer die here omwerp sodomam ende gomorram ghelijc gods paradise ende also egipten doet den ghenen die comen in seger.
 ende loth coes te sinen behoef dlantscap omtrent die jordane ende hi ghinc wech van oesten ende sy woerden ghescheiden deen ende danderen van synen bruedere.
 abram woende int lant van chanaan ende loth woende inden poerten die omtrent die jordane waren ende hi woende in sodoma.
 mer die menschen van sodoma waren alte quaet ende sondaren voer den here alte sere.
 ende die here seide tot abram na dien dat loth van hem ghescheiden was.
 hef op dijn ogen ende sich van dier stat daer du nu in bes ten noerden ende ten suden ende ten oesten ende ten westen wert.
 al dlant dattu sies sal ic di gheven ende dinen sade tot inden eweliken ende ic sal dijn saet maken alst ghemul der erden soe wat mensche mach ghetellen tghemul hi sal oec moghen dijn saet ghetellen.
 stant op ende doerwandele dlant in sijn lengde ende in sijn wijdde want di soe sal ict gheven.
 dus soe ruerde abram sijn woninghe ende quam ende woende neven die valeie mambre die in hebron es ende daer soe stichte hi den here enen outaer.
 in dien tide gheschiede dat amraphel de coninc van sannaar ende arioth die coninc van ponti ende codorlaomor die coninc van ebemiten ende chadal de coninc der liede aenghinghen strijt jeghen bara den coninc van sodama ende teghen bersa den coninc van gomorra ende teghen sennaar den coninc van adame ende teghen semeber den coninc van seboim ende jeghen den coninc van bale dats segor.
 alle dese quamen in die bosch valeie dat nu es der sout see.
 dus soe quam inden viertienden jaer chadorlaomor ende die met hem waren ende sy sloghen raphaim in astaroch carnaim ende zusim met hem ende emyin in sabe charia thaym ende chorreen inden berghe van seyr totten campaendien van pharan die inder wildernissen es.
 ende si keerden weder ende quamen ter fonteynen mesphas dats cades ende si sloghen alt lantscap vanden amelechiten ende dien amorreus die woenden in asasouthamar.
 ende die coninc van sodoma ende die coninc van gomorra ende die coninc van adame ende die coninc van seboim ende oec die coninc van bale dats segor quamen uute ende sy maecten scare teghen hem inder bosch valeien dats te wetene jeghen chadorlaomor den coninc vanden elemiten ende jeghen chadal de coninc der liede ende teghen amraphel den coninc van sannaar ende teghen arioth den coninc van ponti iiii coninghen teghen v.
 mer die bosch valeie hadde vele putten van lyme.
 ende die coninc van sodoma ende die coninc van gomorra keerden haren rugghe ende si vielen daer ende die bleven waren vloen ten berghe.
 ende sy namen al dier van sodoma ende gomorra goet ende al dat spisen toe behoerde ende si ghinghen ewech ende oec loth abrahams brueder sone die in sodoma woende ende al sijn goet.
 ende sich een man diet ontlopen was boetscapet abraham den hebreeuschen die woende in die valeie mambre des amorreus die eschol brueder was ende aner brueder want dese hadden beloften ghedaen met abram.
 doen abram dat ghehoert hadden dat loth sijn brueder ghevaen was soe telde hi sijn ghereede knapen iiic ende xviii ende hi volchde hon na tot dan.
 ende hi deilde die ghesellen ende viel op hon met machte ende hi sloechse ende volchde hon na tot hoba ende fenicen die ter slincker siden es van damasco.
 ende hi bracht weder alt goet ende loth sinen brueder met al sinen goede die wyve oec ende tvolc.
 ende die coninc van sodoma quam uute in abrams ghemoete in die valleie sabe dats sconincx valeie na dien dat hi weder ghekeert was vander slacht chadorlaomors ende der coninghen die met hem waren.
 mer melchisedech die coninc van salem brochte voert broet ende wijn want hi was des alre hoechstes gods pape.
 ende hi benedide hem ende seide.
 abram si ghebenedijt vanden hoghen gode die schiep hemel ende erde ende ghebenedijt si die hoghe god bi wies bescermene die viande in dijn hande sijn.
 ende abram gaf hem tiende van allen.
 ende die coninc van sodoma seide tot abram.
 gif my die sielen dander neemt te dinen behoef.
 hi antworde hem.
 ic heffe mijn hant op ten here ten hoghen god den besittere des hemels ende der erden dat ic niet nemen en sal van al dien dat dine es vanden drade des ondercleets totten rieme van der cousen dattu niet segghen en moghest.
 ic heb abram rijc ghemaect uut ghedaen dien dat die jonghelinghe gheten hebben ende deser manne deele die met my quamen aner ende eschol ende mambre dese selen haer deel nemen.
 als dese dinghen dus leden waren soe waert sheren woert tote abram ghemaect in visione segghende.
 en wille niet ontsien abram ic ben dijn bescermere ende dijn loen es seer groet.
 ende abram seide.
 here god wat sulstu my gheven.
 ic sal gaen sonder kindere ende mijns huys procureres sone dese damascus elieser.
 ende abram seider toe.
 my en hebstu gheen saet ghegheven ende sich mijn knape sal mijn oer sijn.
 ende te hant wert sheren woert tot hem ghemaect segghende.
 dese en sal dijn oer niet wesen mer die uut dinen lichaem comen sal dien salstu hebben te enen ore.
 ende hi leiddene daer buten ende seide hem.
 aensich den hemel ende telle die sterren oftu moghest.
 ende hi seide hem.
 alsoe sal dijn saet wesen.
 abram gheloefde gode ende het waert hem gheacht ter gherechticheit.
 ende hi seide tot hem.
 ic ben die here die di uut leidde van hur van caldeen om dat ic di gheven solde dit lant ende dattuut besitten solts.
 ende abram seide.
 here god waer by sal ict weten dat ict besitten sal.
 ende die here antwoerde.
 neemt my sprac hi een coe iii jaer out ende een gheit iii jaer out ende enen weder van iii jaren ende een tortele ende een duve.
 ende hi nam alle dese ende deildese overmyts ende hi leide beide die deele deen teghen dander in tween siden mer die voghele en deilde hi niet.
 ende die voghele vielen neder op die croendien ende abram verjaechdese af.
 ende doen die sonne onderghinc soe viel vaeck op abram ende groet anxt ende donckerheit viel in hem ende hem waert gheseit.
 du suls weten voerbekennende dat dijn saet vreemde sal moeten wesen int lant dat sine niet sijn en sal ende si selense tonder doen ten dienste ende si selense quellen iiiic jaer.
 mer nochtan soe sal ic vonnissen die lude dien si dienen selen ende hier na selen sier uut gaen met groeten goede.
 mer du suls te dinen vaderen gaen in peise begraven in eenre goeder outheit want inden vierden gheslechte selen si her wert weder keren want noch soe en sijn niet voldaen die quaetheiden dier van amorreen tot in desen tide.
 doen dus die sonne onderghegaen was soe waert een doncker donckerheit ende een oven roekende openbaerde daer ende een hoep viers dat leet tusschen de deele.
 in dien daghe maecte god met abraham belofte ende seide.
 dinen sade sal ic dit lant gheven van der ryvieren van egipten totter groter rivieren eufraten die tyneen ende die cenezeen ende cedmoneen ende die etheen ende die phereseen raphaim ende die amorreen ende die chanoneen ende die gergeseen ende die jebuseen.
 sarai en hadde negheen kindere ghewonnen mer si hadde een joncwijf uut egipten die agar hiet ende si seide haren man.
 sich die here heeft my besloten dat ic niet ghebaren en mach.
 ganc in te mynen joncwyve oftic machschien van haer kindere mach ontfaen.
 ende doe abram ghehoert hadde haer bede soe nam sy agar haer joncwijf na x jaer dat sy begonste te woenene int lant van chanaan ende gafse haren man te enen wyve.
 ende hi ghinc in te haer.
 ende doen si sach dat si ontfaen hadde soe versmaede si haerre vrouwen.
 ende sarai seide tot abram.
 du does ongherechtelijc teghen my ic heb mijn joncwijf ghegheven in dynen scoet ende als si siet dat sy ontfaen heeft soe heeftse my in versmaetheiden.
 die here moet vonnissen tusschen mi ende di.
 ende abram antwoerde haer.
 sich dijn joncwijf es in dijn hant ghebrukere also du wilst.
 ende doense sarai quelde soe nam si die vlocht.
 ende doense sheren enghel vonden hadde neven die fonteyne waters inder woestinen die inden weghe es inder wildernissen sur soe seide hi tot haer.
 agar sarai joncwijf wannen coemstu ende werwaert gaestu.
 si antwoerde.
 ic vlie van sarai mijnre vrouwen aensichte.
 ende sheren enghel seide haer.
 keer weder te dijnre vrouwen ende werde veroetmodicht onder haer hant.
 ende echter seide hi.
 menichfout soe sal ic dijn saet menichvoldighen ende men en salt niet moghen tellen mits der menichten.
 ende hi seide noch voert.
 sich du heves ontfaen ende du sals ghebaren enen sone ende du sels sinen name heiten ismael om dat god dijn vernoey ghehoert hevet.
 dit sal een wilt man sijn sijn hant sal wesen teghen alle menschen ende alre menschen hant teghen hem ende hi sal setten sijn woninghe teghen alle sijnre bruedere.
 ende agar hiet sheren naeme die haer toe sprac.
 du god die my saghest want si seide.
 waerlijc saghic hier dachterste sgheens die mi sach.
 daer om hiet si dien putte den putte des levens ende sgheens die mi sach.
 dese putte es tusschen cades ende barad.
 ende agar ghebaerde abram enen sone ende si hiet sinen name ismael.
 abram was lxxxvi jaer out doen hem agar ismael ghebaerde.
 na dien dat abram beghonste te wesene xcix jaer out soe openbaerde hem die here ende seide tot hem.
 ic ben god almechtich wandele voer mi ende was volmaect.
 ende ic sal mijn belofte setten tusschen my ende di ende ic sal di alte anxtelijc seer menichvoldighen.
 abram viel langs int aensichte ende god seide hem.
 ic ben ende mijn beloeffte metti ende du suls wesen vader van vele volcs ende dijn name en sal voertmeer niet werden gheheiten abram mer du suls gheheiten werden abraham want ic di ghesat vader van vele luden.
 ende ic sal di alte seer doen wassen ende ic sal di setten inden luden ende uut di selen coninghen comen.
 ende ic sal mijn belofte setten tusschen mi ende di ende tusschen dijn saet na di in sinen gheslechten met eweliker beloften dat ic dijn god sal sijn ende dijns saets na di.
 ende ic sal di ende dinen sade gheven dlant dijnre pelgrymagien al dlant van chanaan in eweliker possessien ende ic sal haer god wesen.
 ende god seide echter tot abram.
 daer om sulstu oec wachten mijn belofte ende dijn saet na di in haren gheslechten.
 dits die belofte die ghi houden sult tusschen mi ende u ende dijn saet na di.
 elc manlijcheit sal van u luden besneden werden ende ghi sult besniden tvleech uwes oversloefs om dat het sijn sal in een teeken der beloften tusschen mi ende u.
 een kint van viii daghen out salmen besniden in u lieden elc manlijcheit in uwen gheslechte salmen besniden beide huus cnapen ende ghecochde knapen ende soe wi van uwen gheslechte niet en es.
 ende mijn belofte sal wesen in uwen vlesche in eweliker beloften.
 een man wies vleechs sijns oversloefs niet besneden wesen en sal die siele salmen afdoen van haren volke want hi maecte mijn belofte te niete.
 ende god seide oec tot abraham.
 sarai dijn wijf en sulstu niet heiten sarai mer saram.
 ende ic salse benedien ende van haer sal ic di gheven enen sone dien ic benedien sal ende hi sal wesen in gheslechten ende coninghen van volke selen van hem werden gheboren.
 ende abraham viel lancs in sijn aensichte ende loech segghende in sijn herte.
 ende hi seide tot gode.
 ende offte ismael leefde voer di.
 ende god seide tot abraham.
 sara dijn wijf sal di ghebaren enen sone ende du suls sinen name heiten ysaac ende ic sal dien mijn belofte setten in ewelijc beloften ende sinen sade na hem.
 ic hebbe di oec ghehoert op ismaelle sich ic sal hem benedien ende salne seer doen wassen ende menichvoldighen.
 mer mijn belofte sal ic setten tot ysaacke dien di sara ghebaren sal in dander jaer te desen tide.
 ende als die redene gheeyndt was sgheens die met hem sprac soe ghinc god op van abrahamme.
 ende abraham nam ysmael sinen sone ende alle sijn knapen sijns huys ende alle die hi ghecocht hadde al die manne van alle den mannen sijns huys ende hi besneet dat vleechs haers oversloefs te hant in dien selven daghe alsoe hem die here bevolen hadde.
 op enen dach waert besneden abraham ende ysmael sijn sone ende alle die manne sijns huys beide knapen ende ghecochte knapen ende die vreemde si worden te gader besneden.
 ende die here openbaerde abraham in die valeie mambre daer hi sat in die doere sijnre woninghen in die hitte vanden daghe.
 doen hi sijn oghen op ghehaven hadde soe openbaerden hem iii manne staende om sinen wille.
 doense abraham ghesien hadde so liep hi vander doeren sijnre woninghen in haer ghemoet ende hi aenbedede opter erden ende seide.
 here oftic gracie vonden hebbe in dinen oghen soe en lijdt dinen knecht niet mer ic sal halen alluttel waters ende uwe voete selen werden ghedwoghen ende rust onder den boem.
 ic sal legghen een brocke broets ende vermaect uwe herten ende daer na suldi liden want hier om si di neder comen te uwen knecht.
 si seiden.
 doet alsoe du ghesproken hevest.
 ende abraham haeste hem inder woninghen ende seide tot saram.
 haeste drie satem beslach ende maect broede onder dasschen gebacken.
 mer hi liep ten vee ende nam van daer een alte teeder kalf ende alte goet ende hi gaeft enen kinde ende het haeste hem ende soodt.
 ende abraham nam boter ende melc ende tcalf dat hi ghesoden hadde ende hi settet voer hon.
 mer hi stont neven hon onder den boem.
 ende doe si gheten hadden soe seiden sy tot hem.
 waer es sara dijn wijf.
 hi antwoerde.
 siet si es inder tabernaculen.
 hi seide hem.
 weder kerende soe sal ic comen te di in desen tide blyvic te lyve ende sara dijn wijf sal hebben enen sone.
 doen dit sara hoerde soe loech sy achter die dore vander tabernaculen.
 want sy waren beide out van tidegher outheit ende saram hadden ghelaten te gheschiene wijflijcheiden.
 ende sy loech al heymelijc ende seide.
 na dien dat ic out worden ben ende mijn here herde out es sal ic gheven nernsticheit ter weeldicheit.
 ende die here seide tot abraham.
 waer om soe loech sara segghende.
 sal ic die quene ben waerlijc ghebaren.
 es gode iet pijnlijc te doene.
 also ic gheseit hebbe soe sal ic comen te di te desen selven tide blivic te lyve ende sara sal enen sone hebben.
 sara loechenes ende seide.
 ic en loech niet om dat sy van vresen vervaert was.
 ende die here seide.
 en also niet mer du loeghes.
 ende doe die manne van daer op ghestaen waren soe sloghen si haer oghen jeghen sodoma ende abraham ghinc mede ende gheleidese.
 ende die here seide.
 sal ic moghen helen abrahamme dat ic doen sal als hi te werden steet in groet volc ende alte sterc ende als in hem te benediene sijn alle die gheslechten der werelt.
 want ic weet dat hi sinen kinderen ghebieden sal in sijn huys na hem dat si sheren wech wachten ende dat si doen gherechticheit ende vonnisse dat die here toe bringhen moet om abrahams wille al dat hi tot hem ghesproken heeft.
 ende die here seide.
 die roep dier van sodoma ende van gomorra es ghemenichvoldicht ende haer sonde es verswaert alte sere.
 ic sal neder gaen ende besien of si den roep die tot mi comen es hebben voldaen met werke of het niet alsoe en es dat ict mach weten.
 ende si keerden hon van daer ende ghinghen ewech tot sodoma wert mer abraham stont noch voer den here.
 ende hi ghinc hem naerre ende seide.
 selstu den gherechtigen verliesen metten quaden.
 oft l gherechtighe menschen inder steden sijn selen sy te gader vervaren ende en sulstu niet sparen dier stat om l gherechtigher of si daer in sijn.
 dat moet van di wesen dattu dese dinc doen suls dattu dese dinc doen suls dattu den gherechtighen metten quaden suls doeden ende dat die gherechtighe werden sal ghelijc den quaden.
 dat en behoert di niet toe die alle dlant vonnist.
 negheens sins en sulstu dit vonnisse doen.
 ende die here seide tot hem.
 vindic in sodoma l gherechtigher menschen in midden die stede ic saelt alder steden verlaten om haren wille.
 abraham antwoerde ende seide.
 om dat ic eens beghonnen hebbe soe sal ic spreken te mynen here al ben ic ghestubbe mul ende asschen.
 want ofter v myn es dan l gherechtighe sulstu alle die poert afdoen om xlv.
 ende die here seide.
 ic en salse niet afdoen op dat icker daer vinde xlv.
 ende echter sprac abraham totten here.
 ende ofter daer xl vonden woert wat sulstu doen.
 hi seide.
 ic en salse niet slaen om die xl.
 ic bidde here dattu niet en veronwerts of ic spreke.
 wat ofter daer xxx vonden waert.
 hi antwoerde.
 ic en sals niet doen af doen vindicker daer xxx.
 om dat ic eens beghonnen hebbe soe sal ic tot mynen here spreken.
 wat ofter daer xx vonden wert.
 hi seide.
 ic en salse niet doeden om die xx.
 ic bidde here dattu niet gram en werts oftic noch eens spreke.
 wat ofter daer x vonden woert.
 ende hi seide.
 ic en salse niet af doen om die x.
 die here ghinc wech na dien dat hi op hilt te sprekene tot abraham ende abraham keerde weder te sijnre stat.
 twee enghelen quamen savons te sodoma daer loth sat in die poerte vander steden.
 doense hem ghesien hadde soe stont hi op ende ghinc hem te ghemoete ende hi aenbeedde lancs op derde ende seide.
 ic bidde u heren coemt neder in uus kints huys ende blijft daer dwaet u voete ende vroech suldi voert tiden in uwen wech.
 si seiden.
 wi seiden.
 wi en selens niet doen mer wi selen bliven in die strate.
 hy dwancse sere dat si te hem waert keren solden.
 ende doen si in sijn huys comen waren soe maecte hi een wertscap hi biec derve broede ende si aten.
 mer eer si slapen ghinghen so omsetten die manne vander stat thuis van den kinde totten ouden al tvolc te gader ende si riepen loth ende seiden hem.
 waer sijn die manne die te nacht te di in comen sijn.
 bringse uute dat wise bekennen moghen.
 ende loth ghinc tot hon uut ende sloet die doere toe achter sinen rugghe ende hi seide.
 ic bidde u en wilt niet bruedere mijn en wilt dit quaet niet doen.
 ic hebbe ii dochteren die noch neghenen man bekent en hebben ic salse tot u uute bringhen ende mesbruucter alsoe u ghenoeghen sal in dien dat ghi nu desen mannen gheen quaet en doet die in comen sijn onder die scaduwe mijns daecs.
 ende si seiden.
 ganc ewech derwaert du best hier in comen als een toecomelinc.
 bestu dan comen om te vonnissen.
 daer om selen wi di selven meer quellen dan die.
 ende si daden loth alte anxtelijc groet cracht ende het wasser te hant by dat si die doeren op te broeken solden hebben.
 ende siet die mannen staken haer hant uut ende trocken loth te hon daer bynnen ende si sloten die doere.
 ende die ghene di daer buten waren sloghen sy met blentheiden vanden mynsten totten meesten soe dat sy die doere niet vinden en mochten.
 ende si seiden tot loth.
 hebstu iemant hier die di toe behoert behuwede sonen ofte sonen oft dochteren.
 alle die dine syn leit uut deser poert metti want wi selen dese stat af doen om dat haer gheroep ghewassen es voer gode die ons ghesonden hevet dat wise verliesen selen.
 ende dus ghinc loth uute ende sprac tot sinen behuweden sonen die sine dochteren nemen souden ende hi seide.
 staet op ende gaet uut deser stat want die here sal dese stede af doen.
 ende dien dochte dat hi al spelende sprac.
 ende doent vroech was soe dwonghenen die enghelen ende seiden.
 stant op ende neem dijn wijf ende ii dijn dochteren die du hebs dattu oec niet te gader en verderfs inde mesdaet vander stede.
 ende doet loth veisde soe begrepen sy sijn hant ende sijns wijfs hant ende sijnre twee dochteren hant om dat hon die here sparen solde ende si leidene uute ende si settene buten der stede ende daer spraken sy tot hem ende seiden.
 behoude dijn siele en wille niet sien achter dinen rugghe noch en staet in alt lantscap hier omtrent niet mer make di behouden inden berghe dattu oec te gader niet en verderfs.
 ende loth seide tot hen.
 ic bidde here mijn want dijn knecht heeft gracie vonden voer di ende du ghemeerrent hebs dijn ontfermherticheit die du met my hebs ghedaen dattu mijn siele behouden souts ende ic en sal inden berghe niet moghen werden behouden dat my machschien daer enich quaet en begripe soe dat ic sterve.
 hier es een cleyn stat by daer ic toe vlien mach ende ic salre in werden behouden.
 en es si niet cleyne.
 ende mijn siele sal leven.
 ende hi seide tot hem.
 siet hier in heb ic oec ghehoert dijn bede dat ic die poerte niet om werpen en sal daer du over ghesproken heves.
 haeste ende werde daer behouden want ic en sal niet doen moghen voer dattu daer bynnen bes ghegaen.
 ende hier bi soe waert die naeme van dier poert gheheiten segor.
 die sonne quam uute boven der erden ende loth ghinc in segor.
 dus reghende die here op sodomam ende gomorra solfer ende vier vanden hemele ende hi werp dese stede omme ende al dlantscap daer omtrent alle di inden poerten woenden ende al dat groeide inder erden.
 ende loths wijf sach achter haer ende sy waert verwandelt in een beelde souts.
 ende abraham stont vroech op daer hi te voeren metten here ghestaen hadde ende hi aensach sodomam ende gomorram ende al tlant van dien lantscapen ende hi sach die ghinsteren op gaen vander erden als den roec van enen forneyse.
 want doe god om werp die steden van dien lantscape soe herdachte hi abrahams ende hi verloesde loth vander omwerpinghen van dien steden daer hi in ghewoent hadde.
 ende loth ghinc op van segor ende woende inden berghe ende sijn ii dochteren oec met hem want hi ontsach hem te blyvene in segor ende hi woende in een duwiere hi ende twee sijn dochteren.
 ende loths meeste dochter seide totter mynder.
 onse vader es out ende niemant vanden mannen en es bleven inden lande die tot ons in comen mach na den sede vander erden.
 coemt laetten ons droncken maken met wine ende slapen wy met hem dat wi saet onthouden moghen van onsen vader.
 ende in dier nacht gaven si haren vader drincken wijn ende die meeste ghinc in ende sliep met haren vader mer hi en ghevoeles niet doe sijn dochter met hem lach noch doe si op stont.
 sander daechs soe seide die meeste totter mynder.
 sich ic sliep ghisteren met mynen vader gheven wi hem oec wijn drinken in deser nacht ende du sals met hem slapen dat wi saet behouden moghen van onsen vader.
 ende si gaven in dier nacht haren vader wijn ende die mynder dochter ghinc ende sliep met haren vader ende noch doe soe en ghevoelde hijs oec niet doe si met hem natuerlijc lach noch doen si op stoent.
 dus ontfinghen beide loths dochtere van haren vader.
 ende die meerre dochter ghebaerde enen sone ende sy hiet sinen name moab dat es der moabiten vader tot in desen daghe.
 die mynder dochter ghebaerde enen sone ende sie hiet sinen name amon dat bediet die sone mijns volcs dit es der amoniten vader tot huden.
 abraham trac van daer int suden lant ende hi woende tusschen cades ende sur ende hi dede pelgrimagie in gerara.
 ende hi seide van saren sinen wyve.
 het es mijn suster.
 daer omme sant abymalec die coninc van gerara ende namse.
 ende god quam tot abymalec snachs bi slape ende seide hem.
 sich du suls sterven om dwijf dattu ghenomen hevest want si hevet enen man.
 want abymalec en hadde haer niet ghenaect.
 ende hi seide.
 here salstu onwetende gherechte lude doeden.
 en seide hi niet.
 hets mijn suster.
 ende en seide sy niet.
 hets mijn brueder.
 in die sympelheit mijnre herten ende in die suverheit mijnre hande soe heb ic dit ghedaen.
 ende god seide tot hem.
 ende ic weet dattuut met sympelre herten hebs ghedaen ende daer bi heb ic di behuet dattu teghen my niet sondighen en souts ende ic en liet niet dattu haer ghenaken en souts.
 nu hier om soe ghif dwijf weder haren man want hi es een prophete ende hi sal voer di bidden ende du suls leven.
 mer en wiltuse niet wedergheven soe selstu weten dattu die doet sterven suls du ende alle die dine sijn.
 ende staphants stont abymalec bi nachte op ende hi riep alle sijn knapen ende hi sprac alle dese woerde in haren oren ende alle mannen ontsaghen hon sere.
 ende abymelec riep oec abraham ende seide hem.
 wat hebstu ons ghedaen wat hebben wi teghen di mesdaen dattu op my ende op mijn rike hebs bracht een grote sonde.
 du hebs ons ghedaen dattu niet sculdich en waers te doen.
 ende echter soe vraechde hi ende seide.
 wat saghestu dattu dit doen wouts.
 abraham antwoerde.
 ic peisde met my ende seide.
 machschien in dese stat en es gods vrese niet ende si selen my doeden om mijns wijfs wille.
 ende oec soe es si waerlijc mijn suster mijns vader dochter ende niet mijnre moder dochter ende ic hebse te wyve ghenoemen.
 want na dien dat mi god uut leidde uut mijns vaders huys soe seidic tot haer.
 dese ontfermherticheit sulstu met my doen in alre stat daer wi comen selen dattu segghen suls dat ic dijn brueder ben.
 dus nam abymalec scaep ende ossen ende knapen ende joncwyve ende gafse abraham ende hi gaf hem saren sijn wijf weder ende seide.
 dlant es voer u luden soe waer dat di ghenoeghet woene.
 ende hi seide tot saren.
 sich ic hebbe m sylverine penninghe ghegheven dinen brueder.
 dit sal di wesen in een decsel van dinen oghen tot allen dien die metti sijn ende soe waer dattu vaers bedencke dattu begrepen waers.
 doe abraham beedde soe ghenas god abymalec ende sijn wijf ende sijn joncwyve ende si ghebaerden want god hadde besloten alle der vrouwen vrouwelijcheit van abymelecs huse om saren wille abrahams wijf.
 die here visiteerde saren alsoe hi beloeft hadde ende hi voldede dat hi sprac ende si ontfinc ende ghebaerde enen sone in haer outheit te dien tide dien haer god voerseit hadde.
 ende abraham hiet sijns soens naeme dien hem sara ghebaert hadde ysaac ende hi besneetten inden achten daghe also hem god bevolen hadde doen hi c jaer out was want in dese outheit sijns vaders soe was ysaac gheboren.
 ende sara seide.
 god hevet my een lachen ghemaect soe wi dattet hoeren sal hi sal met my lachen.
 ende echter sprac sy.
 wie die abraham hoerde souts gheloeven dat sara soeghede enen sone dien sy hem ghebaert heeft als si te hant out es.
 dus wies tkint ende het waert ghespaent.
 ende abraham maecte een groete werscap in dien daghe datmen tkint spaende van sughene.
 ende doe sara sach agar van egipten sone spelen met ysaac soe seide sy tot abraham.
 werpt uut of verdrijft dit joncwijf ende haren sone want des joncwijfs sone en sal niet oer wesen met mynen sone ysaac.
 abraham ontfinc dit haerdelijc om sinen sone.
 ende god seide hem.
 en duncke di niet haert opt kint ende opt dijn joncwijf al dat di sara gheseit heeft hoer haer woert want di sal saet ghegheven werden in ysaac.
 mer oec soe salic dijns joncwijfs soen maken in groet volc om dat hi dijn saet es.
 ende aldus stont abraham smorghens op ende hi nam broet ende een vat waters ende hi leidt op des joncwijfs scoudere ende hi leverde haer tkint ende lietse gaen.
 ende doen sy wech ghegaen was doelde si in die wildernisse van bersabee.
 ende doen dwater uuten vate verteert was soe werp si tkint af onder een vanden boemen die daer waren ende ghinc ewech ende sy satter van verren teghen also vele als een boghe schieten mach want si seide.
 ic en sal tkint niet sien sterven ende si satter teghen ende hief op haer stemme ende weende.
 ende god ghehoerde des kints stemme ende des heren enghel riep vanden hemel agar ende seide.
 wat doestu agar.
 en wille niet weenen want god heeft ghehoert des kints stemme inder stat daer hi es.
 stant op neem tkint ende houde sijn hant want ic saelt in groeten volke maken.
 ende god ontdede haer oghen ende si sach enen putte waters ende ghinc wech ende vulde tvat ende si gaf den kinde drincken.
 ende si was met hem het wies ende woende inder wildernissen ende hi waert een jonghelinc een scuttere ende hi woende inder wildernissen pharan ende sijn moder nam hem een wijf vanden lande van egipten.
 in dien tiden soe seide abymelec ende phicol die prince sijns heers tot abraham.
 god es metti in alle dien dattu does.
 daer om soe sweert my bi gode dattu my noch mynen nacomelinghen noch mynen gheslechte niet deren en suls mer dattu my doen suls nader ontfermicheit die ic metti hebbe ghedaen ende den lande daer du in ghewoent hebs toecomelinc.
 ende abraham seide.
 ic saelt sweren.
 ende hi berespte abymelec om enen put waters dien hem sijn knapen met crachte ghenomen hadden.
 ende abymelec antwoerde.
 ic en wiste niet wie dese dinghen ghedaen heeft mer du en seides my oec niet ende ic en hebs niet ghehoert sonder huden.
 ende dus nam abraham scape ende ossen ende gafse abymalec ende sy sloghen beide beloften.
 ende abraham sette vii jonge oen besiden vanden cudde .
 ende abymalec seide hem.
 wat willen hen dese vii jonghe oen die du besiden hebs doen staen.
 abraham seide.
 du suls dese vii jonghe oen ontfaen van mijnre hant om dat sy my een orcontscap selen sijn dat ic desen putte groef.
 hier om waert die stat gheheiten bersabee want sy sworen daer beide ende aenghinghen beloften om den putte des eeds.
 ende abymalec stont op ende phicol die prince van sinen here ende si keerden weder inder palestinen lant.
 mer abraham plante enen bosch in barsabee ende hi aenriep daer des heren name des ewichs gods ende was vele daghe ertwynne vander palestinen lande.
 nadien dat dese dinghen aldus ghedaen waren soe becoerde god abraham ende seide tot hem.
 abraham abraham.
 hi antwoerde.
 ic ben hier.
 god seide hem.
 neem dinen eengheborenen sone dien du mynnes ysaac ende ganc int lant des visioens ende offeren daer in holocaust op een vanden berghen dien ic di wisen sal.
 hier om stoent abraham by nachte op ende gherecte sinen esel ende hi leidde met hem ii jonghelinghe ende ysaac sinen sone.
 ende doe hi thout ghehouwen hadde ten holocauste soe ghinc hi wech te dier stat waert die hem god bevolen hadde.
 inden derden daghe soe hief hi sijn oghen op ende sach die stat van verren ende hi seide tot sinen kinderen .
 beidt hier metten esele ic ende tkint wy selen tot daer tiden ende als wi aenbeet selen hebben soe selen wi totte u weder keren.
 ende hi nam thout vanden holocauste ende hi leit op ysaacke sinen sone mer hi droech inden handen vier ende een swaert.
 ende doen sy twee ghinghen te gader soe seide isaac sinen vader.
 vader mijn.
 ende hi antwoerde.
 sone wat wilstu.
 hi antwoerde.
 sich seide hi vier ende hout waer es die victyme des holocausts.
 abraham seide.
 sone mijn god sal hem voersien victyme des holocausts.
 dus ghinghen sy te gader ende quamen ter stat die hem god ghetoent hadde ende daer maecte hi enen outaer ende leider thout boven.
 ende doe hi ysaac sinen sone te hoepe ghebonden hadde soe leide hine opten outaer op den hoep vanden houte ende hi stack sijn hant uut ende begreep tswert dat hi sinen sone offeren soude.
 ende sich sheren enghel riep vanden hemele ende seide.
 abraham abraham.
 hi antwoerde.
 ic ben hier.
 ende hi seide hem.
 en steke dijn hant niet voert boven tkint noch en doe hem niet.
 nu bekennic dat du gode ontsies ende du en spares dinen eengheborenen soen niet om mynen wille.
 abraham hief sijn oghen op ende hi sach achter hem enen weder verwerret inden bramen metten hornen ende hi nammen ende offerden in holocauste over sinen sone.
 ende hiet den name vander stat.
 die here siet.
 daer bi so seitmen tot huden.
 inden berghe salt die here sien.
 ende des heren enghel riep anderwerf abraham vanden hemele ende seide.
 by my selven heb ic ghesworen seit die here om dattu dese dinghen heves ghedaen ende om dattu niet en spares dinen eengheborenen sone om mynen wille soe sal ic di benedien ende ic sal dijn saet menichvoldighen ghelijc den sterren des hemels ende ghelijc den sande dat es inden oever vander see.
 dijn saet sal besitten sijnre viande poerten ende in dinen sade selen werden ghebenedijt alle die lude der erden om dattu ghehoersam waers mijnre stemmen.
 abraham keerde weder tot sinen kinderen ende si ghinghen te gader te barsabee ende hi woende daer.
 als dese dinghen dus ghedaen waren soe waert abraham ontboden dat melcha oec sonen hadde ghebaert nachor sinen brueder dats te weten hus den eerstgheborenen ende bus sinen brueder camuel der sirien vader ende cased ende aisan pheldas oec ende jedlaph ende bathuel van wien rebecka gheboren waert.
 dese viii sonen ghebaerde melcha nachore abrahams brueder mer sijn vrindinne wies name roma was si ghebaerde hem tabee ende gaon ende thaas ende maacha.
 sara leefde c jaer ende xxvii ende si sterf in arbea dats hebron int lant van chanaan.
 ende abraham quam dat hise claghen ende beweenen soude.
 ende doe hi op ghestaen was vanden dienste des lijcs soe sprac hi tot heths sonen ende seide.
 ic ben een toecomelinc ende vreemde onder u luden.
 gheeft my trecht van begravene met u lieden ende ic sal mynen doden graven.
 heths sonen antwoerden.
 hore ons here du best gods prince onder ons.
 in onsen uutvercorenen graven soe begrave dinen doden ende niemant en sal moghen verbieden du en sals in sinen graven moghen dinen doden begraven.
 abraham stont op ende aenbeedde tfolc van dien lande dat waren heths sonen ende hi seide tot hon.
 eest dat het uwer sielen ghenuecht dat ic mynen doden sal graven soe hoert my ende bidt voer my ephron seors sone dat hy my gheve die dobbele hachdochte die hi heeft in dachterste deel van sinen ackere hi leverse my voer u luden omt ghelt dat sy wert es in possessien des begravens.
 want ephron woende in die myddewert van heths sonen.
 ende ephron antwoerde abraham daer sijt alle hoerden die in quamen ter poerten vandier steden ende seide.
 here mijn en sal alsoe niet geschien mer hurke bat wat ic spreke.
 ic gheve di den acker ende die haghedocht dier in es in die jeghenwoerdicheit den sonen mijns volcs begrave dinen doden.
 abraham aenbeedde voerden volke vanden lande ende hi sprac totte ephron daert volc omtrent stont.
 ic bidde dattu mi hoers.
 ic sal tghelt geven om den acker ontfanct ende ic sal mynen doden begraven daer in.
 ephron antwoerde.
 here mijn hoert.
 tlant dattu heisches es wert cccc silverine cicle .
 dits die prijs tusschen di ende my mer hoe vele es dit.
 begrave dinen doden.
 doe dit abraham ghehoert hadde soe betaelde hi tghelt dat ephron gheeischet hadde daert heths sonen hoerden ccc cicle silvers ghepruefder ende openbaerre muntten.
 ende die acker die wilen ephrons was inden welken die dobbele haechdochte was ende mambre aenscouwede beide die acker ende die dobbel haghedochte ende alle sijn boeme in alden termynen al om endomme wart abraham vast ghemaect in possessien daert alle heths sonen saghen ende alle die in quamen in die poerte van dier steden.
 ende aldus begroef abraham saren sijn wijf in de dobbele haghedochte des ackers die mambre aenscouwede dits hebron int lant van chanaan.
 ende die acker ende die duwiere dier in was waert abraham gheconfirmeert in possessien des graves van heths sonen.
 abraham was out ende van vele daghen ende die here hadden in allen ghebenedijt.
 ende hi seide totten outsten knape van sinen huys die boven al was dat hi hadde.
 leg dijn hant onder mijn die dat ic di mach besweren biden here god des hemels ende der erden dattu niet nemen en suls een wijf mynen sone van dierre dochtere van chanaan daer ic onder woene mer dattu tiden sels te mynen lande ende te mijnre maechscap ende dattu van daer sulsts ysaac mynen sone een wijf nemen.
 die cnape antwoerde.
 oft dwijf niet en wil comen met my in dit lant sal ic dinen sone weder leiden ter stat daer du uut ghegaen best.
 abraham antwoerde.
 wachte di dattu mynen sone nummermeer weder derwert en leids.
 die here god des hemels die mi bracht heeft uut mijns vader huys ende vanden lande mijnre gheboerten die mi ghesproken heeft ende ghesworen segghende.
 dinen sade sal ic dit lant gheven hi sal sinen enghel voer dy senden ende du suls van daer een wijf nemen mynen sone.
 mer en wille dwijf di niet volghen soe en sulstu niet werden ghehouden vanden eede allene en leide mynen soen niet weder derwert.
 dus leide die knape sijn hant onder abrahams die sijns heren ende swoer hem op dese redene.
 ende hi nam aldus x kemele van sijns heren cudde ende ghinc ewech ende hi droech met hem van alle sinen goede.
 doe hi dus wech ghetijdt was soe voer hi te mesopotamien tot nachors poert.
 ende doen hi die kemele hadde doen rusten buten der poerten neven enen putte waters savonts te dien tyde dat die wyve pleghen uut te comen om water te sceppene soe seide hi.
 here mijns heren abrahams god come my huden bid ic te ghemoete ende doe ontfermicheit met abraham mynen here.
 sich ic sta bider fonteynen waters ende der gheenre dochtere die woenen in dese stede selen uut comen om water te sceppene.
 hier om die joncvrouwe dier ic segghen sal.
 helde dijn cruke dat ic drincken mach ende die antwoerde.
 drincke ende dijn kemels sal ic oec drincken gheven dat es si die du bereet hevest ysaac dinen knecht ende hier bi sal ic verstaen dattu ontfermicheit hebs ghedaen met mynen here abraham.
 ende noch en hadde hi dese woerde bynnen hem niet voldaen ende sich rebecka batuels dochter die melche sone was nachors wijf quam uute welc nachor abrahams brueder was ende hadde een cruke op haer scoudere een seer scone joncfrouwe ende een alte scoenen maghet ende onbekent van manne ende sy was nederghegaen ter fonteynen ende hadde haer cruke ghevult ende si keerde weder.
 ende die knape ghinc haer te ghemoete ende seide.
 gif mi alluttel waters te drincken van diere cruken.
 sy antwoerde.
 drinc here mijn.
 ende si settede haestelijc die cruke neder op haren arm ende gaf hem drincken ende doe hi ghedroncken hadde soe seide sy noch.
 ende oec sal ic dinen kemels sceppen water tot dat si alle ghedroncken hebben.
 ende si storte haer cruke uut in die troghe ende si liep weder ten putte om water te sceppene ende als sijt ghescepen hadde soe gaf sijt alle den kemels.
 mer die knape merkese al swighende ende hi begherde te weten of god sinen wech voerspodelijc hadde ghemaect of niet.
 ende doe die kemels ghedroncken hadden so brachte die man voert gouden inauren die ii cicle woeghen ende also vele armillen die x cicle woghen ende hi seide tot haer .
 wies dochter bestu.
 sech my.
 es in dijns vader huys stat te blijvene.
 sy antwoerde.
 ic ben bathuels dochter melche sone dien si nachore ghebaerde.
 ende sy seider toe.
 tonsent es vele hoeys ende stroes ende wide stat om te blyvene.
 die man heldede hem neder ende aenbeedde den here ende seide.
 ghebenedijt moet sijn die here mijns heren abrahams god die sijn ontfermicheit ende sijn waerheit niet en heeft ghenomen van mynen here ende die mynen rechten wech gheleit heves te mijns heren brueder huys.
 ende aldus liep die joncfrouwe ende boetscapte in haerre moder huys al dat si ghehoert hadde.
 ende rebecka hadde enen brueder die laban hiet ende hi ghinc uut totten man haestelijc daer die fonteyne was.
 ende doen hi ghesien hadde dinauren ende die armillen in sijnre suster hande ende hi ghehoert hadde alle die woerde die sy seide.
 dit seide my die man soe quam hi totten man die stont neven die kemels bider fonteynen waters ende hi seide tot hem.
 des heren ghebenedide coem in.
 wat bestaestu hier buten.
 ic hebbe thuys bereet ende een stat den kemels.
 ende hi leiddene in die herberghe ende ontloet die kemels ende gaf hon stroe ende hoey ende water om der kemele voete te dwaene ende der manne die met hem comen waren ende men leide broet voert in sinen aenscouwene.
 hi seide.
 ic en sal niet eten voer dat ic mijn redenen segghen sal.
 hi antwoerde hem.
 spreect.
 ende hi seide.
 ic ben abrahams knape ende die here hevet mynen here seer ghebenedijt ende hi es groet woerden ende hi hevet hem ghegheven scaep ende ossen sylver ende gout cnapen ende joncwyve kemele ende esels.
 ende sara mijns heren wijf ghebaerde mynen here in haer outheit enen sone ende si gaf hem al dat sy ghehadt hadde.
 ende mijn here hevet my besworen segghende.
 du en suls mynen sone negheen wijf nemen van dier van chanaan dochteren in welker lant dat ic woene mer du suls varen te mijns vaders huys ende van mijnre maechscap selstu mynen sone een wijf nemen.
 mer ic antwerde mynen here.
 wat ofte dwijf met my niet en wille comen.
 hi seide.
 die here in wies anscouwene ic wandele hi sal met di sinen enghel senden ende hi sal dinen wech betrecken ende du suls mynen sone een wijf nemen van mijnre maechscap ende van mijns vaders huys.
 du sels onnosel wesen van mijnre maledixien als du comes te mynen naesten ende en ghevensise di niet.
 dus quam ic huden ter fonteynen waters ende ic seide.
 here mijns heren abrahams god oftu betrocken hebs mynen wech daer ic nu in wandele sich ic sta neven den fonteyne waters ende die maghet die uut comen sal om water te sceppene ende die hoeren sal van my.
 gif my alluttel waters te drincken uut dijnre cruken ende die my segghen sal.
 drinc du ende ic sals sceppen dinen kemels dat es dwijf die di here bereet heeft mijns heren sone.
 ende doe ic dit al swighende met my herpeisde soe openbaerde rebecca comende met haerre cruken die si droech op haer scoudere ende si ghinc neder ter fonteynen ende sciep water ende ic seide tot haer.
 gif mi alluttel drincken.
 ende sy haeste haer ende sette die cruke van haerre scouderen ende seide my.
 drincke du ende ic sal dinen kemels drincken gheven.
 ic dranc ende sy waterde die kemels.
 ende ic vraechde haer ende seide.
 wies dochter bestu.
 si antwoerde.
 ic ben bathuels dochter nachors sone dien hem melcha ghebaerde.
 ende aldus hinghic dinauren om haer aensichte te verchieren ende ic leide die armillen in haeren handen .
 ende ic aenbeedde langs den here ende benedide den here mijns heren abrahams god die my bracht hadde den rechten wech dat ic nemen soude mijns heren brueder dochter sinen sone.
 om dese sake of ghi ontfermicheit ende waerheit met mynen here doet segghet my mer ghenueghet u anders so segghet mi oec dat ic ghaen mach ter rechter oft ter slincker siden.
 laban ende bathuel antwoerden.
 die redene es uute comen vanden here ende wy en moghen buten sinen ghenueghene niet anders met di spreken.
 sich rebecka es voer di.
 nemse ende tide ewech ende sy si dijns heren soens wijf also die here ghesproken hevet.
 doe dit abrahams kint hadde ghehoert soe aenbeedde hi inder erden den here.
 ende als hi voerbracht hadde sylveren ende guldene vate ende cledere soe gaf hise rebecken te ghiften ende oec gaf hi ghiften haren bruederen ende haerre moder.
 ende sy maecten werscap ende aten ende droncken te gader ende bleven daer.
 ende tkint stont vroech op ende seide.
 laet my dat ic gaen mach te mynen here.
 ende rebecken moder ende haer brueders antwoerden.
 die joncvrouwe blyve doch x daghe by ons ende daer na sal sy wech tiden.
 hi seide.
 en wilt my niet houden want die here hevet mynen wech betrocken.
 laet my dat ic varen mach te mynen here.
 si seiden.
 roepen wi die joncfrouwe ende vraghen wy haren wille.
 ende doen sy gheroepen was ende comen soe vraechden sy haer.
 wiltu gaen met desen man.
 si seide.
 ic salre mede gaen.
 daer om lieten sise ende haer voester moder ende abrahams knape ende sijn gheselscap ende si baden voerspodicheit haerre suster ende seiden.
 du best onse suster du moetes wassen in dusentich dusentighen ende dijn saet moet besitten sijnre viande poerte.
 dus ghinghen sitten op kemele rebecca ende haer joncfrouwen ende volchden den man ende hi keerde weder haestelijc te sinen here waert.
 te dien tide soe wandelde ysaac alden wech die leedt ten putte wies name es des levens ende des siens want hi woende int suden lant ende hi was uutghegaen om te mediterene inden acker doe die dach te hant leden was ende doe hi sijn oghen op gheheven hadde soe sach hi die kemels van verren coemen.
 doen rebecca oec ysaac ghesien hadde soe ghinc sy neder vanden kemele ende seide totten kinde.
 wie es die man die doer den acker coemt in onse ghemoete.
 hi seide.
 dat es mijn here.
 ende sy nam haestelijc enen mantel ende over decte haer.
 ende die cnape vertelde al ysaacke wat hi ghedaen hadde.
 ende ysaac leidde rebecken in saren sijnre moder woninghe ende namse te wijve ende hi myndese soe sere dat hi den rouwe daer mede mynderde dien hi hadde om sijnre moder doet.
 mer abraham nam een ander wijf wies name was thetara ende sy ghebaerde hem jamram ende jexan ende madan ende madian ende jesboch ende sue.
 jexan wan oec saba ende dadan dadans sone waren assurin ende bathusim ende laomim.
 mer van madian waert gheboren epha ende opher ende enoch ende abida ende heldas alle dese waren thetare sone.
 ende abraham gaf alle dat hi beseten hadde ysaac mer sijnre vrindinnen sonen gaf hi ghiften ende hi schietse van ysaac sinen sone doe hi noch leefde ter oest siden wert.
 ende abrahams dage waren c jaer ende lxxv ende ghebrekende soe sterf hi in goeder outheit ende van tidegher outheiden ende vol van daghen ende hi waert vergadert te sinen volke.
 ende ysaac ende ismael sijn sonen groeventen in die dobbel haghedochte die ghemaect es in ephrons acker seors sone van heths gheslechte.
 daer es hi begraven ende sara sijn wijf.
 ende na abrahams doet soe benedide die here ysaac sinen sone die woende neven den putte wies name es putte des levens ende des siens.
 dit sijn ysmaels abrahams soens gheslechten die hem agar saren joncwijf van egipten ghebaerde ende dit sijn sijnre sonen namen in haren namen ende in haren gheslechten.
 ysmaels eerste gheborene sone was nabaioch daer na cedaer ende abdehel ende mabsan masma oec ende duma ende massa ende adad ende thema ende ychur ende naphts ende cedma.
 die jare van ismaels levene waren c ende xxxvii jaer ende ghebrekende so es hi doet ende hi es toe gheleit te sinen volke.
 ende hi woende van evila tot sur die egipten scouwet den ghenen die in assirien comen ende hi stierf voer alle sijn brueders.
 dit sijn oec ysaacs gheslechten abrahams sone.
 abraham wan ysaac ende doe hi xl jaer out was soe nam hi te wyve rebecken bathuels dochter van syrien van mesopotanien labans suster.
 ende ysaac bad den here over sijn wijf om dat si ondrachtich was.
 ende hi ghehoerdene ende gaf rebecken ontfanc.
 mer in haren buke soe botterden die cleen kindere.
 si seide.
 of my aldus te gheschiene was wat node was mi tontfane.
 ende si ghinc dat sij den here te rade gaen soude.
 hi antwoerde ende seide.
 twe lude sijn in dinen buke ende twee volke selen werden ghedeilt uut dinen buke ende deen volc sal dander verhoghen ende die meerder sal den mynder dienen.
 te hant was toecomen die tijt van ghebarene ende sich twee cnapeline werden vonden in haren lichaem.
 die eerst uut quam was roet ende al harich in die maniere eens vels ende sijn name waert gheheiten esau.
 thant quam dander uute ende hilt metter hant sijns brueder plante ende daer om hiet hine jacop.
 ysaac was lx jaer out doen hem dese cleyn kindere gheboren worden.
 doe dese kindere volwassen waren soe waert esau een bendich man te jaghene ende een ackerman mer jacop was een sympel man ende woende in tabernaculen.
 ysaac mynde esau om dat hi van sinen wilt vanghe plach tetene ende rebecca mynde jacob.
 ende jacob soet een pulment ende doe esau tot hem comen was moede vanden acker soe seide hi.
 gef my van desen roeden sode want ic ben harde moede.
 om dese sake soe waert gheheiten sijn name edom.
 jacob seide hem.
 vercoepe my dijn eerste gheborenheit.
 hi antwoerde.
 sich ic sterve wat selen my vorderen deerste gheborne.
 jacob seide.
 daer om sweert my.
 esau swoert ende vercochte deerstgheborene.
 ende aldus nam hi broet ende van dien wermoes etene ende at ende dranc ende ghinc ewech ende mickes cleyne dat hi sijn eerste gheborenheit vercocht hadde.
 doe die hongher woerden was opt lant na dier ondrachticheit die gheschiet was in abrahams daghen soe ghinc ysaac te abymelec den coninc vanden palestinen in gerara.
 ende die here antwoerde hem ende seide.
 en ganc niet neder in egipten mer ruste inden lande dat ic di segghen sal ende doe daer pelgrymagie ende ic sal metti sijn ende ic sal di ghebenedien want di ende dinen sade sal ic alle dese lantscapen gheven ende ic sal voldoen den eedt dien ic beloeft hebbe dinen vader abraham.
 ende ic sal dijn saet menichvoldighen ghelijc den sterren des hemels ende ic sal dinen nacomelinghen gheven alle dese lantscape ende in dynen sade selen ghebenedijt werden alle die liede der erden om dat abraham ghehoersam hevet gheweest mijnre stemmen ende om dat hi hevet ghewacht myne ghebode ende mijn bevelen ende om dat hi ghehouden hevet mijn oefeninghe ende mijn wette.
 ende aldus bleef ysaac in gerara.
 ende doe hem die manne vander stat vraechden van synen wyve soe antwoerde hi.
 hets mijn suster want hi ontsach hem te liene dat sy hem gheselt was in huwelijc want hi achte dat sy hem machschien doden souden om haer scoenheit.
 ende doe vele daghe leden waren ende hi daer woende soe sach abymelec die coninc vanden palestinen te eenre vinsteren uute ende hi sach ysaac spelen met rebecken sinen wyve ende hi ontbotene ende seide hem.
 hets openbaer dat het dijn wijf es waer bi hevestu ghelogen dat sy dijn suster ware.
 hi antwoerde.
 ic ontsach dat ic sterven solde om haren wille.
 ende abymelec seide.
 waer by leitstuut op ons.
 yemant vanden volke mochte gheleghen hebben by dinen wyve ende du souts op ons bracht hebben een groete sonde.
 ende hi gheboet alden volke ende seide.
 soe wie des mans wijf ghenaect hi sal die doet sterven.
 ende ysaac sayde in dien lande ende hy vant in dien jare hondertfout ende die here ghebenedide hem.
 ende die man waert rike ende hi ghinc voert profijt hebbende ende toewassende tot dat hi alte seer groet worden was.
 ende hi hadde possessie van scapen ende van vee ende vele famielien.
 om dese sake benijddenen die palestinen.
 ende alle die putten die abrahams sijns vaders cnapen ghegraven hadden die slechtense ende vuldense met erden te dien tyde also sere dat abymelec selve seide tot ysaac.
 ganc ewech van ons want du best vele machtegher woerden dan wy.
 ende hi ghinc ewech ende quam ter vloet van gerara ende woende daer ende echter soe groef hi ander putten die abrahams sijns vaders knapen ghegraven hadden ende die wilen gheslicht hadden doe hi doet was die philistijm ende hi hietse metten selven name daerse sijn vader te voeren gheheiten hadde.
 ende sy groeven inder vloet ende sy vonden levende water.
 mer daer was gheschelt vanden herden van gerara teghen ysaacs heerden ende si seiden.
 onse es dwater.
 om dese sake soe hiet hi den name des putten van dien datter gheschiet was overdaet of gheschelt.
 ende sy groeven enen anderen ende om dien soe streden si oec ende hi hietenen onvrinscape.
 hi tijdde van daer ende groef enen anderen putte ende om dien en streden sy niet ende aldus hiet hi sinen name breetheit ende seide.
 nu hevet ons die here ghebreit ende hevet ons doen wassen opt lande.
 ende van dier stat ghinc hi op in bersabee ende daer openbaerde hem die here inder nacht ende seide.
 ic ben dijns vaders abrahams god.
 en wille niet ontsien want ic ben metti ic sal di benedien ende menichvoldighen dijn saet om abrahams mijns knechts wille.
 ende aldus stichte hi daer den here enen outaer ende als hi daer sheren name aen gheroepen hadde soe sperrede hy sijn tabernakele ute ende hi beval synen cnapen dat sy enen putte graven souden.
 doe te deser stat comen waren abymelec van gerara ende hochozat sijn vrint ende phicol die leidsman sijnre ridders soe seide ysaac tot hem.
 wat becoemdi te my te enen man dien ghi haedt ende hebten van u verdreven.
 si antwoerden.
 wy sien dat die here metti es ende hier om segghen wi nu.
 een eedt sy tusschen ons ende aengaen wi belofte dattu ons niet quaets doen en sels alsoe wy niet en hebben ghenaect yet dat di toebehoerde mer wy lieten di met peyse noch wi en daden niet dat dy noesde die ghewassen waers met sheren benedixien.
 dus maecte hi hem i werscap ende na die spise ende den dranc stonden sy vroech op ende swoeren onderlinghe ende ysaac lietse varen payselijc te haerre stat.
 ende in dien selven daghe quamen ysaacs knapen ende boetscapten hem van den putte dien sy ghegraven hadden ende seiden.
 wy hebben water vonden.
 daer bi soe hiet hi den putte over vlodicheit ende der poert waert den name ghegheven bersabee tot in desen daghe.
 doe esau xl jaer out was doe nam hi twee wyve.
 judich beeri hethts soens dochter ende basemach elons dochter van dier selver stat.
 ende sy hadden beide verbolghen ysaac ende rebecken.
 ysaac was out worden ende sijn oghen waren verdonckert ende hi en mochte niet sien.
 ende hi riep esau synen meesten sone ende seide him.
 sone mijn.
 hi antwoerde.
 ic ben hier.
 sijn vader seide hem.
 du sies dat ic out ben woerden ende ic en weet niet den dach mijnre doet.
 nem dijn wapene ende dinen kokere ende dinen boghe ende ganc daer buten ende als du iewet suls hebben ghegrepen met jaghene soe make my daer af een pulment also du wets dat ic wille ende brinct dat ic eten mach ende dat di mijn siele benedien mach eer ic sterven sal.
 doen dit rebecca ghehoert hadde ende esau ewech ghegaen was inden acker om te voldoene sijns vaders ghebot soe seide si tot jacop haren sone.
 ic hoerde dinen vader spreken met esau dinen brueder ende hi seide hem.
 brinct my van dinen wilt vanghe ende maect my spise dat icse eten mach ende dat ic di ghebenedien mach voer gode eer ic sterven sal.
 nu daer om sone mijn doe mynen raet ende ganc totten cudde ende brinct my twee die beste hoekene dat icker dinen vader spise af maken mach die hi gherne eet ende als du hem die suls hebben ingedraghen ende hise gheten hevet dat hi di benedie eer hi sterven sal.
 jacop antwoerde haer.
 du wetes dat esau mijn brueder es een harich man ende dat ic saechte ben.
 eest dat my mijn vader tast ende hijt ghevoelt ic ontsie dat hi wanen mach dat icken woude bespotten ende dat hi dan op my brenghen sal die maledixie voer die benedixie.
 die moder seide hem.
 in mi soe moet dese maledixie sijn sone mijn allene hoere mijn stemme ende ganc ende brenghe dat ic seide.
 hi ghinc wech ende bracht ende gaeft sijnre moder.
 si ghereidde spisen alsoe sy wiste dat sijn vader wilde.
 ende sy cleeddene met esaus herde goeden clederen die sy thuys bi haer hadde ende die velleken vanden huekene want sy om syne hande ende decte dbloete van synen halse ende sy gaf hem tpulment ende die brode die si ghebacken hadde leverdese hem.
 ende hi droechse in ende seide.
 vader mijn.
 hi antwoerde.
 ic hoert.
 wie bestu mijn sone.
 ende jacop seide.
 ic ben dijn eerstegheborene sone esau.
 ic hebbe ghedaen also du my bevaels.
 stant op sitte ende eet van mynen wilt vanghe dat my dijn siele benedien mach.
 hi seide.
 hoe mochstuut soe saen vinden sone mijn.
 hi antwoerde.
 het was gods wille dat my saen teghen quam dat ic wilde.
 ende ysaac seide.
 com herwert dat ic di tasten mach sone mijn ende prueven oftu best esau mijn sone of niet.
 hi ghinc te sinen vader ende doene ysaac ghetast hadde so seide hi.
 die stemme es jacops stemme mer die hande sijn esaus hande.
 ende hi en bekendene niet want die hareghe hande hadden vertoent die ghelikenisse van den meesten.
 daer om ghebenedide hine ende seide.
 du best mijn sone esau.
 hi antwoerde.
 ic bent.
 hi seide.
 bringt mi die spisen van dinen wiltvanghe sone mijn dat di mijn siele benedien mach.
 ende doe hise hem ghedraghen hadde ende ysaac gheten hadde soe bracht hi hem oec wijn.
 doe hij en ghedroncken hadde soe seide hi.
 coem te mi ende cusse my sone mijn.
 hi ghinc te hem ende custene.
 ende te hant doe ysaac ghevoelde den roeke van sinen clederen soe benedide hine ende seide.
 sich die roeke mijns soens es als die roeke eens vollen ackers dien die here ghebenedijt hevet.
 god moet di gheven vanden douwe des hemels ende vander vetheiden der erden overvloeytheit van corne van wyne ende van olien.
 ende di moeten dienen die volke ende die gheslechten moeten di aenbeden.
 wes here dijnre bruedere ende voer di moeten werden ghebruect dijnre moder sonen.
 die di vloeken sal vermalendijt moete hi sijn ende dye di benedien sal van benedixien moet hi werden vervult.
 cume hadde ysaac die redene voldaen ende doe jacop daer buten ghegaen was soe quam esau ende hy droech den vader in ghesoden spise van sinen wiltbrade ende seide.
 vader mijn stant op ende eet van dijns soens wiltvanghe dat my dijn siele benedien mach.
 ende ysaac seide hem.
 wie bestu.
 hi antwoerde.
 ic ben dijn eerstgheborene sone esau.
 ysaac verscoet van groeten wondere ende meer dan men gheloeven mochte so verwonderde hem ende hi seide.
 wie es dan die ghene die onlangs brachte my ghevanghen wiltvanc.
 ende ic at van allen eer du quaems ende ic hebben ghebenedijt ende hi sal ghebenedijt syn.
 als esau ghehoert hadde sijns vader redenen soe burrelde hi met groeten gheroepe ende hi viel ter neder ende seide.
 benedijt mi oec vader mijn.
 hi seide.
 dijn brueder quam loeselijc ende ontfinc dijn benedixie.
 ende esau seider toe.
 gherechtelijc soe es sijn name gheheiten jacop want siet hi hevet my nu anderwerf ghescrinckelt.
 hi nam te voeren mijn eerstgheborentheit ende nu anderwerf heeft hi mijn benedixie ondergaen.
 ende hi seide echter totten vader.
 en hilstu oec my niet die benedixie.
 ysaac antwoerde.
 ic hebben dinen here ghemaect ende alle sine bruedere heb ic tonder ghedaen sinen dienste.
 ic hebben versekert van coerne van wyne.
 ende na desen sone mijn wat sal ic di voert moghen doen.
 ende esau seide hem.
 vader en hevestu mer een benedixie allene.
 ic bidde dattu mi oec benedies.
 ende om dat hi met groeten gheroepe weende so waert ysaac beruert ende seide tot hem.
 inder vetheit der erden ende inden douwe des hemels van boven sal wesen dijn benedixie.
 du suls leven metten swerde ende dinen brueder dienen ende die tijt sal comen dattu suls afscudden ende ontbinden sijn joc van dinen nacken .
 hier om soe haette esau altoes jacop om die benedyccie daerne sijn vader mede ghebenedijt hadde ende hi seide in sijn herte.
 die daghe van mijns vader gheween selen comen dat ic jacop mynen brueder doet slaen sal.
 ende dit waert rebecken gheboetscapt ende sy sant ende riep jacob haren sone ende seide hem.
 sich esau dijn brueder dreighet dat hi di doet slaen sal.
 nu daer om sone soe hoere mijn stemme ende stant op ende ganc wech tot laban mynen brueder in aran ende du suls met hem woenen al luttel daghe tot dat dijns brueder gramscap gheruste ende sijn onwerdicheit cesseert ende tot dat hi verghetet dattu jeghen hem ghedaen hevest.
 hier na sal ic seynden ende ic sal di van daer hier bringhen.
 waer by sal ic werden beroeft in enen daghe van beide mynen sonen.
 ende rebecca seide tot ysaac.
 mi verdriet mijns levens om heths dochtere.
 eest dat jacob neemt een wijf vanden gheslechte des lants soe en willic niet leven.
 aldus riep ysaac jacop ende ghebenedidene ende hi beval hem ende seide.
 en wille negheen wijf nemen vanden gheslechte van chanaan mer ganc ende tide ewech in mesopotaniam sirien te bathuels huys dijnre moder vader ende nem di van daer een wijf van labans dochteren dijns oems.
 ende die almechtighe god moet di ghebenedien ende doe di wassen ende menichvoudighen dattu sijn moetes in scaren van volke ende hi moet di gheven abrahams benedixie ende dinen sade na di dattu besitten moets dlant dijnre pelgrymagien dat hi beloeft hevet dinen oudervader.
 ende doene ysaac hadde ghelaten soe tijdde jacop ewech ende quam in mesopotania van sirien tot bathuels sone die van syrien was rebecken sijnre moder brueder.
 ende doe esau sach dat sijn vader jacobe hadde ghebenedijt ende dat hine ghesonden hadde in mesopotania van syrien dat hi van daer een wijf nemen soude ende dat hi hem nader benedixien bevolen hadde ende gheseit.
 en neem negheen wijf vanden dochteren van chanaan ende dat jacob ghehoersam was vader ende moder ende ghegaen was te syrien waert ende om dat hi oec ghewaer waert dat sijn vader niet gherne en aensach chanaans dochtere soe ghinc hy tot ysmaelle ende nam te wyve melech ysmaels dochter die abrahams sone was nabaioths suster al sonder die wyve die hi te voeren hadde.
 doe jacob aldus uut bersabee ghegaen was soe tijdde hi te aran wert.
 ende doe jacob comen was te eenre stat ende hi daer rusten wilde na der sonnen onderganc soe nam hi vanden stenen die daer laghen ende leidese onder sijn hoeft ende hi sliep in die selve stat .
 ende hi sach in droeme een ledere staende op deerde ende haer hoecheit ghereicde den hemel ende hi sach sheren enghele al die ledere op gaen ende af gaen.
 ende hy sach den here aen die leedere leenende ende hi seide hem.
 ic ben die here abrahams dijns vader god ende ysaacs god dlant daer du in slaeps sal ic di gheven in dinen sade.
 ende dijn saet sal wesen alst ghemul der erden du suls werden ghebreet ten oesten ende ten westen ten noerden ende ten suden ende in di ende in dinen sade selen werden ghebenedijt alle die gheslechten der erden.
 ende ic sal dijn behueder wesen werwert dattu tijds ende ic sal dy weder brenghen in dit lant ende ic en sal di niet laten voer dat ic al voldaen hebben sal dat ic gheseit hebbe.
 ende doen jacop ontwaect was vanden slape soe seide hi.
 waerlijc soe es die here in deser stat ende ic en wist niet.
 ende hi ontsach hem ende seide.
 hoe vervaerlijc es dese stat hier en es el niet sonder gods huys ende die poerte des hemels.
 daer om stont hi vroech op ende nam den steen dien hi onder sijn hoeft gheleit hadde ende hi verhieffen in enen tytele ende storter op olie ende hyet der poerten name bethel die te voeren luza hiet.
 oec beloefde jacob een belofte ende seide.
 eest dat god met my si ende hi my behuede inden wech daer ic in wandele ende gheeft hi my broet tetene ende cleder aen te doene ende keer ic met voerspode weder te mijns vader huys soe sal mi die here in god wesen ende desen steen dien ic verhaven hebbe in enen tytel sal heiten gods huys ende van al dien dattu my gheven suls soe sal ic di offeren tienden ende payselijc offerhanden.
 jacob tijdde dus voert ende quam oesten lande.
 ende hi sach enen putte inden acker ende iii cudden scaep daer neven ligghende want uut dien putte plachmen tfee te drinckene ende sputten mont was besloten met enen groeten steene want het was daer costume als alle die scape vergadert waren dat sy den steen af keerden ende als die cudden ghedronken hadden soe leiden syne weder opten mont vanden putte.
 ende jacop seide totten herden.
 bruedere wanen sidi.
 si antwoerden.
 van aran.
 ende hi vraechde hon ende seide.
 kinddi laban nachors sone.
 sy seiden.
 wy kynnenne.
 es hi ghesont.
 seide jacob.
 ja hi segghense ende siet.
 rachel sijn dochter coemt met haren cudde.
 ende jacob seide.
 noch esser vele daechs over en es niet tijt datmen die cudden weder dryve ten coeyen.
 gheeft te voeren den scapen drincken ende drijftse also weder ter weiden.
 sy antwoerden.
 wi en moghen voer dat alt vee vergadert woert ende dan selen wy den steen heffen van des putten monde ende die cudden drincken.
 noch spraken sy ende sich rachel quam met haers vader scapen want sy voedde een cudde.
 ende doese jacob ghesien hadde ende hi wiste dat het sijn nichte was ende dat die scape waren labans sijns oems soe hief hi den steen af daer di putte mede ghesloten was.
 ende doe hy tcudde ghedrinct hadde soe custe hise ende hi hief op sijn stemme ende weende ende hi seide haer dat hi was haers vader brueder ende rebecken sone.
 ende si haeste haer ende seit haren vader.
 ende doe hi ghehoert hadde dat jacob sijnre suster sone daer comen was soe liep hi hem te ghemoete ende hi omhelsdene ende viel op hem ende custene ende hi leiddene in sijn huys.
 ende doe hi ghehoert hadde die saken van desen weghe soe antwoerde hi.
 du best mijn been ende mijn vleechs.
 ende doe die daghe van eenre maent voldaen waren soe seide hem laban.
 selstu my te dancke dienen om dattu mijn brueder best.
 sech wattu van loene ontfaen sulst.
 hi hadde ii dochteren.
 der meester name was lya ende die mynste hiet rachel.
 mer lya was leep metten oghen mer rachel was van sconen aensichte ende van mynliken aenscouwene.
 ende jacob mynnese ende seide.
 ic sal di vii jaer om rachel dijn mynste dochter dienen.
 laban antwoerde.
 hets beter dat icse di gheve dan enen anderen man daer om blyve met my.
 dus diende jacob laban vii jaer om rachel ende het dochte hem luttel daeghe myts die groetheit vander mynnen .
 ende hi seide tot laban.
 gif my mijn wijf want thant es die tijt voldaen dat ic tot haer in gaen mach.
 ende laban riep ende noedde vele scaren van sinen vrinden ter wertscap ende maecte die brulocht.
 ende zavons leidde hi tot jacob in lyen sijnre dochter ende gaf haer een joncwijf die zelpha hiet.
 ende doe jacop naden sede te haer in was ghegaen doent smorghens woerden was soe sach hi lyen.
 ende hi seyde tot sinen sweer.
 wat es dit dattu doen wils.
 en diendic di niet om rachelle.
 waer om heefstuut my op gheleit.
 laban antwoerde.
 en es negheen ghewoente in onser stat dat wy die mynste voer gheven moghen te huwelijc.
 voldoe een weke van daghen des huwelijcs ende ic sal di rachel oec gheven om dwerc daer du my vii andere jaer om dienen suls.
 jacob consenteerde dese beloften ende doe een weke leden was soe nam hi rachel te wyve.
 ende die vader gaf haer een joncwijf die bala hiet.
 ende doen jacob ghecreghen hadde sinen begherden huwelijc soe mynde hi meer dachterste dan deerste ende diende vii ander jaer bi laban.
 mer doe die here sach dat jacob lyen versmaede soe ontdede hi haer vrouwelijcheit ende liet haer suster ondrachtich blyven.
 ende si ontfinc ende ghebaerde enen sone ende sy hiet synen name ruben ende seide.
 die here hevet ghesien mijn oetmodicheit nu sal my mijn man mynnen.
 ende echter ontfinc sy ende ghebaerde enen sone ende seide.
 om dat die here ghehoert hevet datmen my in versmaetheiden heeft soe hevet hy my oec desen ghegheven ende sy hiet synen name symeon.
 ten derden male ontfinc sy ende ghebaerde enen anderen ende seide.
 nu sal oec mijn man met my vergadert werden om dat ic hem iii sonen ghebaert hebbe ende hier om hiet sy sinen name levi.
 ten vierden male soe ontfinc sy ende ghebaerde enen sone ende seide.
 nu soe sal ic den here belien ende om dit soe hiet sy sinen name judas.
 ende si hilt op te ghebarene.
 doen rachel sach dat sy ondrachtich was soe benijdde si haerre suster ende seide tot haren man.
 ghif my kindere of anders sal ic sterven.
 ende jacop waert gram ende antwoerde haer.
 om gode ben ict die di beroeft heeft vander vrocht dijns buycs.
 si seide.
 ic hebbe een joncwijf balam ganc in tot haer dat sy ghebaere op mijn cnien ende dat ic van haer kindere hebben mach.
 ende sy gaf hem balam dat hi er mede wesen soude.
 ende doe die man tot haer in ghegaen was soe ontfinc sy ende ghebaerde enen sone.
 ende rachel seide.
 die here hevet my ghevonnist ende heeft mijn stemme ghehoert ende heeft mi enen sone ghegheven.
 ende hier om hiet sy synen name dan.
 ende echter ontfinck bala ende ghebaerde enen anderen sone ende om dien seide rachel.
 die here hevet my ghelijc ghemaect met mijnre suster ende ic ben sterc woerden ende sy hiet synen name neptalim.
 doe lya gheware waert dat sy liet te ghebarene so gaf sy zelpham haer joncwijf haren man ende doe sy na haren ontfanc enen sone ghebaerde soe seide sy.
 salichlijc ende hier om hiet sy sinen naeme gad.
 zelpha ghebaerde oec enen anderen ende lya seide.
 dits om mijn salicheit want die wyve selen my salich heiten daer om soe hiet sine aser.
 ende ruben ghinc uut inden acker inden tide des oextes ende hy vant mandragoren ende hi brachtse lyen sijnre moder.
 ende rachel seide.
 ghif my een deel van dijns soens mandragoren.
 sy antwoerde.
 duncket di cleyne dattu mynen man ondergaen hevest en sy dattu my oec nemes mijns soens mandragoren.
 rachel seide.
 hi sal te nacht slapen bi di om dijns soens mandragoren.
 lya ghinc uut jacop te ghemoete doe hi zavons vanden acker wederkeerde ende seide.
 du sels te my in comen want ic hebbe di ghehuert om loen om mijns soens mandragoren ende hi sliep met haer dien nacht.
 ende die here hoerde haer bede ende sy ontfinc ende ghebaerde den vijften sone ende seide.
 god heeft my den loen ghegheven dat ic mijn joncwijf mynen man gaf ende sy hiet synen name ysachar.
 ende echter ontfinc lya ende ghebaerde enen sone ende seide.
 god heeft my rike ghemaect met goeder ghiften oec dese werf.
 met my sal mijn man wesen om dat ic hem vi sone ghebaert hebbe.
 ende hier om hiet sy sinen name sabulon.
 ende na hem soe ghebaerde sy hem een dochter die dina hiet.
 ende die here herdachte rachels ende hoeredse ende ontdede haer wijflijcheit ende sy ontfinc ende ghebaerde enen sone ende seide.
 die here hevet mynen laster afghenomen.
 ende sy hiet synen name joseph ende seide.
 god moeter mi enen anderen sone toe doen.
 doe joseph gheboren was soe seide jacop tot synen sweer.
 laet my dat ic wederkeren mach ten lantscape ende te mynen lande.
 gif my mijn wyve ende mijn kindere daer ic di omme ghedient hebbe dat ic ewech gaen mach.
 du wetes den dienst daer ic di in ghedient hebbe.
 laban seyde hem.
 salic gracie venden in dijn aenscouwen.
 met ondervendene heb ic ondervonden dat my god ghebenedijt heeft om dinen wille.
 sette dinen loen dien ic di gheven sal.
 jacob antwoerde.
 du wetes hoe ic di ghedient hebbe ende hoe groet dijn possessie in mynen handen heeft gheweest .
 du hads lettel eer ic hier quam ende nu bestu rijc worden ende die here benedide di te mynen incomene.
 hier om eest recht dat ic oec enighen tijt mynen huys voersie.
 ende laban seide.
 wat sal ic di gheven.
 ende jacop seide.
 ic en wille niet mer doestu dat ic heische soe sal ic noch hueden ende voeden dijn vee.
 vergadere alle dijn cudden ende verscheide alle die bonte scaep ende die menigherhande verwe opt vel hebben ende soe watter roet of ghesmet ende van menigherhande verwen wesen sal beide inden scapen ende inden gheiten dat sal mijn loen sijn.
 ende morghen sal my mijn gherechticheit antwoerden als die tijt van pladierne toe comen sal voer dy ende alle die niet sijn en selen menigerhande ende met plecken ende grau beyde in scapen ende in gheiten die sulstu my berespen van dieften.
 ende laban seide.
 ic hebbe bequame dattu heisches.
 ende in dien daghe soe schiet hi gheiten ende scape ende bocken ende weders die menichverwich waren ende ghespekelt of met plecken ende alt cudde van eenre verwen dat was die wit of swert waren van vliese die leverde hi in sijnre sonen hande.
 ende hi leide iii dachvaerde weechs tusschen hem ende sinen behuweden sone jacob die sijn andere cudde voedde.
 doen nam jacob groene popelboemen roeden ende van amandelbomen ende van platane ende hi deder een deel die scorsse af ende doe hi hem die scorsse afghetrocken hadde in dien daer die scorse af was soe openbaerde witheit mer die ghene die gheheel waren die bleven groene ende in deser manieren waert die verwe menigherhande.
 ende jacob leidse inden troghen daermen dwater in goet dat als die cudden comen waren om te drinckene dat sy voer oghen souden hebben die roeden ende dat sy in haren aenscouwene ontfaen souden .
 ende het gheschiede dat inder hitten daer die manne die wijfken reden die wijfkene die roeden inden troghen aenscouweden ende dat sy ghebaerden menigherhande ende gheplecte ende met verkeerder verwen bespekelt.
 ende jacob schiet die cudden ende leide die roeden voer der ramme oghen ende al dat swert of wit was dat was labans mer dander waren jacobs alsi die cudden onder hon schieden.
 als ten eersten tide die scape spronghen soe leide jacob dus die roeden in die troghen vanden watere voer der ramme oghen ende der scape dat sy ontfaen souden in daensien vanden roeden.
 mer als dachterste riden was ende haer achterste ontfanc soe en leide hi die roeden niet.
 ende die spadige vrochten waren labans ende die vanden eersten tide waren jacobs.
 ende jacob waert rike boven maten ende hi hadde vele cudden joncwyve ende knapen kemels ende esels.
 na dien dat jacob hoerde labans sonen woerde die seiden.
 jacob hevet al ghenomen dat ons vaders was ende van synen goede es hi woerden voerbarich ende hi mercte oec labans aensichte dat hi te hem wert niet en was alsoe hi ghisteren ende eerghisteren gheweest hadde ende sonderlinghe om dat hem die here seide.
 keer weder in dijnre vadere lant ende te dinen gheslechte ende ic sal metti wesen soe sant hi ende riep rachel ende lyan inden acker daer hi die cudden voedde.
 ende hi seide hon.
 ic sie uus vaders aensichte dat hi te mi wert niet en es als ghisteren ende eerghisteren mer mijns vader god heeft met my gheweest ende hi weet dat ic met alle mynen crachten uwen vader hebbe ghedient.
 mer u vader heeft my omgaen ende hevet mynen loen verwandelt x werf ende nochtan en liet hem god niet dat hi my deren mochte.
 soe wanneer dat hi seide.
 donghelike scape ende gheiten selen dijn loen sijn soe ghebaerden sy allen onghelike drachte mer als hy weder keert seide.
 du sals alle die witte nemen over dinen loen soe ghebaerden alle die cudden witte.
 ende god hevet uus vader goet ghenomen ende hevet my ghegheven.
 want als die tijt van den scapen ridene toe comen was soe hief ic mijn oghen op ende ic sach in drome die manne springhen op die wyve donghelike ende die gheplecte ende die van verscheidenre verwen waren.
 ende des heren enghel seide tot my in slape.
 jacob.
 ende ic antwoerde.
 ic ben hier.
 hi seide.
 hef op dijn oghen ende sich alle die mannekene donghelike ende ghespekelde ende gheplecte springhende op die wyve want ic heb al ghesien dat di laban ghedaen hevet.
 ic ben die god van bethel daer du den steen salves ende mi beloften beloves.
 nu daer om stant op ende ganc ute desen lande ende keer weder int lantscap dijnre gheboerten.
 ende rachel ende lya antwoerden.
 hebben wi iet blyvende int goet ende derfachticheit van ons vaders huys.
 en heeft hi ons niet gheacht als vreemde wijf ende heeft ons vercocht ende heeft onsen loen gheten.
 mer god heeft ons vader rijcheit ghenoemen ende heeftse ons ende onsen kinderen ghegheven.
 daer bi doch alle dat hi di bevolen hevet.
 ende aldus stoent jacob op ende hi sette sijn kindere ende sijn wijf op kemels ende ghinc wech.
 ende hi nam alt goet ende die cudden ende soe wat hi mesopotamiam ghewonnen hadde ende voer te ysaac wert sinen vader int lant van chanaan.
 te dien tide was laban ghegaen om scaep te scerene ende rachel stal haers vaders af gode.
 ende jacob en wilde sinen sweer niet segghen dat hi vlien soude.
 ende doe hi ewech ghegaen was beide hi ende al dat sijns rechts was ende doe hi die ryviere overleden was ende hi tijdde teghen den berch van galaad soe waert laban gheboetscapt ten derden daghe dat jacob vloe.
 ende hi nam met hem sijn brueders ende volchde hem na vii daghe ende hi begrepene inden berghe van galaad.
 ende laban sach in drome gode tot hem segghende.
 wachte di dattu niet haerdelijc en sprekes teghen jacob.
 ende jacob hadde te hant uut ghesperret sijn tabernakele opten berch.
 ende doene laban met sinen brueders hadde vervolcht soe settede hi sijn tente inden selven berch van galaad ende hi seide tot jacob.
 waer om hevestu aldus ghedaen dattu my heymelijc mijn dochteren ontvoeren wouts als ghevanghen metten swerde.
 waer bi woutstu vlien sonder mijn weten ende en woudes my niet laten weten dat ic di hadde moghen volghen met bliscapen ende met ghesanghe ende met tambueren ende met chytolen.
 du en wouts niet ghedoeghen dat ic cussen soude mijn sonen ende myne dochteren du heves sottelijc ghedaen.
 ende nu es oec mijn hant machtich di quaet weder te doene.
 mer dijns vaders god seide mi ghisteren.
 wachte di dattu met jacob niet haerdelijc en spreects.
 nu tsi also dattu begheers tot dinen vrinden te gane ende in begherte was di dijns vaders huys waer bi hevestu ghestolen mijn gode.
 jacob antwerde.
 dat ic wech tijdde sonder dijn weten ic ontsach dattu met crachte mi souts mijn wyve ghenomen hebben mer dattu my van dieften beresps onder wien dattu dijn gode venden suls men doedene voer onse brueders.
 ganc ondersuec ende soe wattu van dinen goede onder mi venden suls neemt.
 doe hi dit seide doen en wist hi niet dat rachel die afgode ghestolen hadde.
 ende aldus ghinc laban in jacobs tabernacule ende lyen ende beide der joncwyve ende hi en vanter niet.
 ende doe hi in rachels tente comen was soe haeste si haer ende barch dafgode onder eens kemels stroe ende sy satter boven.
 ende doe hi alle die tente ondersochte ende hi niet en vant soe seide rachel.
 mijn here en belghe hem niet dat ic voer di niet op staen en mach want mi es nu gheschiet na die ghewoente vanden wyven ende aldus waert bespot labans nernsticheit die sochte.
 ende jacob verhief synen moet ende seide met gheschelde.
 om welke mijn mesdaet ende om wat sonden bestu dus na my ontsteken ende hebs ondersocht alle mijn allaem.
 wat heefstu vonden van alle den goede dijns huys.
 legt hier voer mijn brueders ende dijn brueders dat sijt vonnissen tusschen my ende di.
 heb ic hier om xx jaer met di gheweest dat dijn scape ende dijn gheiten niet ondrachtich en waren ende dat ic niet de weders dijns cudden en hebbe gheten noch dat ic di niet en hebbe ghetoent dat ghevaen was van beesten.
 ic galt di alle scade ende soe wat ghestolen waert dat hieschestu van my.
 dach ende nacht wert ic verbernt van hitten ende van vorste ende die slaep vloe van mynen oghen.
 en hadde nu met my niet gheweest mijns vaders abrahams god ende ysaacs vrese soe soutstu my nu machschien bloet hebben laten gaen mer god aensach mijn vernoey ende die pine mijnre hande ende hy berespte di ghisteren.
 laban antwoerde hem.
 mijn dochtere ende mijn sonen die cudden ende al dattu sies es myne.
 wat mach ic doen mynen sonen ende mynen neven.
 daer om coem ende aengaen wy belofte dat het si orconscap tusschen dy ende mi.
 ende aldus nam jacob enen steen ende verhiefene in enen tytele ende hi seide synen brueders.
 bringt toe steene.
 ende sy vergaderden steene ende maecten enen hoep ende si atenre boven.
 ende laban hietene hoep der orconden ende jacop hietene hoep der orconscap elc na die properteit van sinen talen.
 ende laban seide.
 dese hoep sal orconde wesen huden tusschen di ende mi.
 ende daer bi soe waert sinen name gheheiten galaad dat bediet hoep des orconden .
 die here moet aensien ende vonnissen tusschen ons als wi deen vanden anderen ghescheiden sijn.
 of du mijn dochteren quels ende of du andere wyve boven hon in haels niemant en es onser redenen orconde sonder god diet te jeghenwoerde aen siet.
 ende hi seide echter tot jacob.
 sich desen hoep dien ic verheven hebbe sal orconde wesen tusschen di ende mi ja dese hoep segghe ic ende dese steen selen sijn in orconscapen want of icker overlide ende te di wert come oft dattu er overlijds my quaet peisende soe moet abrahams god ende nachors god ende haerre vadere god vonnissen tusschen ons.
 jacob swoert bider vresen ysaacs sijns vaders.
 ende doe jacob victymen gheoffert hadde opten berghe soe riep hi sijn brueders dat si broet eten souden ende doe si gheten hadden soe bleven sy daer.
 mer laban stont bi nachte op ende custe sijn sone ende sijn dochtere ende benedide hem ende hi keerde weder in sijn stat.
 jacob ghinc oec wech den wech dien hi beghonnen hadde ende hem quamen te ghemoete gods enghelen.
 ende doe hise sach soe seide hi.
 dit sijn die ghetelde gods ende hiet den name van dier stat manaym dats ghetelde.
 ende hi sant voer hem boden te esau sinen brueder int lant seyr vanden lantscape van edom ende hi hiet hem ende seide.
 aldus suldi spreken te mynen here esau.
 dit seit jacob dijn brueder.
 ic hebbe ghewoent met laban ende daer gheweest tot in desen daghe ic heb scaep ende ossen ende esels ende cnapen ende joncwyve ende ic sende nu boetscap te mynen here dat ic gracie mach venden in dinen aenscouwen.
 ende die boden keerden weder tot jacob ende seiden.
 wy quamen te esau dinen brueder ende sich hi coemt di te ghemoete met cccc mannen.
 jacob ontsach hem herde sere ende van vresen soe deilde hi tvolc dat met hem was ende die cudden oec ende dossen ende die scape ende die kemels in twee scaren ende seide.
 coemt esau te eenre scaren ende slaet hise so soe sal dander scare dier over es behouden werden.
 ende jacob seide.
 god mijns vaders abrahams ende mijns vaders ysaacs here die mi gheseit heves.
 keer weder in dijn lant ende in die stat dijnre gheboerten ende ic sal di wel doen ic ben te cleyne tallen dinen ontfermherticheiden ende der waerheiden die du dinen knecht hebs voldaen met mynen stocke so leet ic over dese jordane ende nu come ic weder met tween scaren.
 bescerme my van mijns brueders hant van esaus hant want ic ontsie herde sere dat hi machschien mach comen ende verslaen die moderen metten kinderen.
 du heves ghesproken dattu mi wel doen souts ende dattu mijn saet breiden souts ghelijc den sande vander see datmen niet tellen en mach om dats soe vele es.
 ende doe hi daer die nacht gheslapen hadde so schiet hi daer van dien dat hi hadde ghiften esau sinen brueder.
 cc gheiten ende xx bocke cc scape xx ramme drachteghe kemels met haren voelnen xxx ende xl coeye ende stiere xx ende xx eselinnen ende x haer voelne ende hi sant dit by sijnre knapen hande elc cudde verscheiden ende hi seide sinen kinderen.
 gaet voer my ende een spacie sal wesen tusschen cudde ende cudde.
 ende hi beval den eersten ende seide.
 ghemoestu esau mynen brueder ende vraghet hi di wies dattu bes ende werwaert dattu gaes ende wies dattet es dattu volghes soe sulstu antwoerden.
 wi sijn dijns knechts jacobs hi hevet ghiften ghesonden mynen here esau.
 hi coemt oec achter ons.
 oec so gaf hi den anderen ende den derden ende hon allen die den cudden volchden ghebode ende seide.
 met desen woerden spreect tot esau als ghine vint ende ghi sulter toe segghen.
 jacob dijn knecht hi volghet oec onsen wech na.
 want jacob seide.
 ic sallen ghepaysen metten ghiften die voer gaen ende daer na sal icken sien machschien hi sal mijns guedertieren werden.
 ende aldus ghinghen die ghiften voer jacob mer hi bleef dien nacht inden ghetelden.
 ende doe jacob vroech was op ghestaen soe nam hi beide sijn wijf ende also vele joncwyve met xi sonen ende hi ghinc over tghewat jabot ende doe hijt al over gheleidt hadde dat hem toebehoerde soe bleef hi daer alleen.
 ende sich daer soe worstelde met hem een man tot des morghens.
 ende doe hi sach dat hi jacob niet verwynnen en mochte soe taste hi die senuwe van sijnre die ende te hant verdroghese ende hi seide tot jacob.
 laet my gaen want te hant gaet die dagheraet op.
 hi antwoerde.
 ic en sal di niet laten gaen en si dattu my benedies.
 daer omme seide hi.
 wat es dijn name.
 hi antwoerde.
 jacob.
 ende die ghene seide.
 men en sal dinen name nummeer heiten jacob mer israhel salstu heiten want oftu teghen gode sterc heves gheweest hoe vele meer sulstu sterker wesen teghen den mensche.
 jacob vraechde hem.
 sech mi met wat namen bestu gheheten.
 hi antwoerde.
 waer by vraghestu mynen name di wonderlijc es.
 ende hi benedidene in dier selver stat.
 ende jacob hiet dien name van dier stat phanuel ende seide.
 ic heb den here ghesien van aensichte tot aensichte ende mijn siele es beholden worden.
 ende te hant ghinc hem die sonne op do hi over phanuel was leden mer hi houtte met den voete.
 ende om die sake en eten die kindere van israhel niet die senuwe die verdroechde in jacobs die tot in desen daghe om dat hi taste die senuwe van sijnre die ende dat si verdroechde.
 doe jacob sijn oghen op hief soe sach hi esau comen ende die cccc manne met hem.
 ende hi schiet lyen sonen ende rachel ende beide de joncwyve ende hi settede beide die joncwyve ende haer kindere inden beghinne ende lyam ende haer kindere in dander stat mer tachterst soe sette hi rachel ende joseph.
 ende hi ghinc voer ende aenbeedde vii werf op die erde tot dat sijn brueder naerder quam.
 ende esau liep sinen brueder aldus te ghemote ende omhelsdene ende hi begrepene omden hals ende custene ende weende.
 ende doe hi sijn oghen op hief soe sach hi die wyve ende haer cleyn kindere ende hi seide.
 wat willen hon dese.
 ende behorense tot di niet.
 jacob antwoerde.
 dit sijn die cleen kindere die my dinen knecht god ghegheven hevet.
 ende die joncwyve quamen naerder ende haer sonen ende nygheden.
 oec quam lya met haren kinderen ende doe si oec aenbeedt hadde soe aenbeedde tachterst rachel ende joseph.
 ende esau seide.
 wat scaren sijn dat die ic ghemoete.
 jacob antwoerde.
 om dat ic gracie vinden soude voer mynen here.
 ende esau seide.
 brueder mijn ic hebbe vele.
 dat dine es si dine.
 jacob seide.
 ic bidde.
 en wille alsoe niet doen.
 mer oftic gracie vonden hebbe in dinen oghen soe nem een ghiftken van mynen handen want ic sach dijn aensichte als oftic gods aensichte saghe.
 wes my guedertieren ende ontfanc die benedixie die ic di bracht hebbe ende die mi god ghegheven hevet die alle dinc gheeft.
 cume met sijns brueder bedwanghe ontfinc hijt ende hi seide.
 gae wi te gader ende ic sal gheselle wesen dijns weghes.
 ende jacob seide.
 here mijn du wetes dat ic cleyne tedere kindere hebbe met mi ende drachtighe scaep ende doe ic die meer int gaen pinen soe selen allen die cudden in enen daghe sterven.
 mijn here sal gaen voer sinen knecht ende ic sal aleyskene volghen sinen voet stappen also ic sien sal dat mijn cleyn kindere selen vermoghen tot dat ic te mynen here comen sal in seyr.
 esau antwoerde.
 ic bidde di dat doch vanden volke dat met my es metti blyven ghesellen dijns weechs.
 jacob seide.
 en es negheen noet.
 dit alleen behove ic dat ic here myn vinden mach gracie in dijn aenscouwen.
 ende aldus keerde esau in seyr in dien daghe alden wech dien hi comen was.
 ende jacob quam in sothot ende doe hi daer i huys ghemaect hadde ende sijn tenten gheslaghen soe hiet hi den name van dier stat sochot dat bediet tabernacule.
 ende hi ghinc over in salem een poert dier van sichem die int lant van chanaan es na dien dat hi weder comen was van mesopotamia sirien ende hy woende neven die poert.
 ende hi cochte een deel vanden acker daer hi tenten in gheslaghen hadde van emors sone sichems vader c lammere ende hi maecte daer enen outaer ende aenriep daer op den sterken god van israhel.
 lyen dochter dina ghinc uut om dat si sien soude die wyve van dien lantscape.
 ende doe sichem emors sone die van eveus gheslechte was ende prince van dien lande dinen ghesien hadde soe mynde hise ende namse ende slieper mede ende vercrachte die maghet ende sijn siele waert verheelt met haer ende met smekene soe besalfde hise die serich was.
 ende hi ghinc tot emor sinen vader ende seide.
 nem dese joncfrouwe mi tenen wyve.
 doe dit jacob ghehoert hadde doe sine sone van daer waren ende inden voedene vanden vee veronledicht soe sweech hi tot dat si weder quamen.
 ende doe emor sichems vader uut comen was om dat hi jacob spreken soude siet soe quamen sine sone vanden acker ende doen si hoerden watter gheschiet was soe woerden si herde gram om dat hi een vul dinc ghedaen hadde in israhel ende dat hi een ongheorlofde dinc ghedaen hadde ende jacobs dochter vercracht.
 ende emor sprac hem aldus toe.
 sichen mijns soens siele hanghet aen uwer dochter siele gheeftse hem te wyve ende laet ons huwelijc maken onderlinghe.
 gheeft ons uwe dochtere ende neemt onse dochtere ende woent met ons.
 dlant es in uwe macht oeffent ende coept ende vercoept ende besit.
 mer sichen seide oec tot haren vader ende haren brueders.
 maghic vinden gracie voer u lieden ende soe wat dat ghi setten sult sal ic gheven.
 meerent die duwarie ende heischet ghiften ic sal gherne gheven dat ghi heischen sult allene gheeft my dese joncfrouwe te wyve.
 ende jacobs sonen antwoerden sichen ende sinen vader in boesheiden soe gram waren sy om dat haer suster vercracht was.
 wi en moghen niet doen dat ghi heischt ende wi en mogen onser suster niet gheven enen onbesnedenen man dat ongheorloft ende sonde es met ons.
 mer hier selen wi moghen belofte doen.
 wildi ons ghelijc wesen men besnide in u luden al dat mans maecsel heeft dan selen wy gheven ende nemen onderlinghe onse dochtere ende die uwe ende wy selen met u wonen ende selen een volc wesen.
 mer en wildi niet werden besneden soe selen wi onse dochter nemen ende gaen ewech.
 haer presenteringhe ghenuechde emor ende sichen synen sone ende die jonghelinc en beidde niet hi en voldede thant dat si hiesschen want hi mynde die joncfrouwe sere ende hi was die voerbarichste in al sijns vader huys.
 ende si ghingen in die poerte vander poerten ende si seiden den volke.
 dese manne sijn paycivel ende sy willen met ons wonen.
 sy copen ende si vercopen int lant ende sy oeffenent dat wijt ende breet es ende behoeft oeffenaers.
 wi selen haer dochteren nemen te wyve ende wi selen hon donse gheven.
 een dinc daer dit groete goet om belet woert.
 eest dat wi onse manne besniden ende wi deser lude sede holden soe sal haer goet ende haer vee ende al dat si besitten int lant onse wesen.
 allene laet ons dit doen ende wi selen te gader wonen ende een volc maken.
 si consenteerdent alle ende besneden alle haer manne.
 ende siet ten derden daghe als die wonden alre seerst doen soe grepen twee van jacobs sonen symeon ende levi dinen bruedere haer swerde ende si ghinghen stoutelijc in die poert ende als si alle die manne doet gheslaghen hadden soe doedden sy emor ende sichen te gadere ende namen dinam haerre suster van sichems huys.
 ende doe si uuter poert comen waren soe vielen dandere jacobs sone op die ghedoedde ende sy woesten di poert in wraken dat haer suster vercracht was ende si woesten al dat was in die huse ende in die ackers haer scape ende haer vee ende desels ende haer wyve ende haer cleyne kindere leidden si ghevanghen.
 doe si dit vromelijc ghedaen hadden soe seide jacob tot symeoen ende levi.
 ghi hebt mi ghestuert ende ghehaedt ghemaect metten chananeen ende phereseen die in dit lant wonen.
 wi sijn luttel si selen hon vergaderen ende slaen my ende ic sal werden afghedaen ende mijn huys.
 si antwoerden.
 waren sy sculdich te mesbrukene onser suster als een lichtwijf.
 hier en bynnen sprac die here tot jacob ende seide.
 stant op ende ganc te bethel ende wone daer ende maect daer gode enen outaer die di openbaerde doe du esau dinen brueder vlouwes.
 ende jacob riep alle sijn huys te gader ende seide.
 werpt wech die afgode die in mydden u luden sijn ende wert ghesuvert ende dwaet u cledere.
 coemt laet ons op gaen in bethel dat wi daer den here enen outaer maken die my ghehoerde inden daghe mijns vernoeys ende hi was gheselle mijns weechs.
 dus gaven sy hem alle die vreemde gode die si hadden ende dinauren die in haren oren waren ende jacob groefse onder enen therebintus die achter die poerte van sichem es.
 ende doe si wech waren ghetijdt soe begreep gods vrese alle steden daer omtrent ende si en dorsten niet na volghen dien ghenen die ewech ginghen.
 dus quam jacob te lusa die int lant van chanaan es die ghetonaemt es bethel hi ende alt volc met hem ende hi stichte daer enen outaer ende hi hiet den name vander stat gods huys want daer openbaerde hem god doe hi sinen brueder vlo.
 te dien selven tide soe sterf debbora rebecken voester moder ende si es begraven ter wortelen van bethel onder een eike ende hi hiet dier stat name deyke des gheweens.
 ende god openbaerde echter jacob na dat hy weder comen was van mesopotania van sirien ende hi benediden ende seide.
 du en suls voertmeer niet werden gheheiten jacob mer israhel sal dijn name wesen ende hi hietene israhel .
 ende hi seide hem.
 ic ben god almechtich wasse ende wert ghemenichvoldicht lude ende volc sal ute di sijn uute dinen lendenen selen coninghe comen.
 ende dlant dat ic abraham ende ysaac gaf dat sal ic di gheven ende dinen sade na di ende hi ghinc van hem.
 ende jacob verhief enen steenen tytel inder stat daer hem god ghesproken hadde ende offerder op lybamente ende storter olie op ende hiet den name der stat bethel.
 doen hi van daer ghinc soe quam hi ten tide van lentel ten lande dat leedt te effrata wert .
 ende daer rachel in erbeide van kinde was soe beghonste sy in vresen te werdene om den groten arbeit vander dracht ende die vrode vrouwe seide haer.
 en wilt niet ontsien want du suls desen sone oec hebben.
 ende doe haer die siele uut ghinc van pinen ende haer die doet te hant aen quam soe hiet si haers soens name bennoni dat bediet sone mijns rouwen mer die vader hietene benjamin dat bediedt sone der rechterhant.
 ende rachel sterf ende si es begraven inden weghe die leedt te effrata dits bethleem .
 ende jacob verhief enen tytel boven haer graf dits di titel van rachels grave tot in desen daghe.
 ende doe hi van daer ghinc so sette hi sijn tabernakel over den torre des cudden.
 ende doe jacob woende in dat lantscap soe ghinc ruben ewech ende sliep met balam sijns vaders vrindinne ende dit en was hem niet verborghen.
 die eerstegheborne ruben symeon levi judas ysachar ende sabulon.
 rachels sonen waren joseph ende benjamin.
 balen rachels joncwijfs sonen.
 dan ende neptalym.
 selphen lyen joncwijfs sonen.
 gad ende aser.
 dit sijn jacobs sonen die hem gheboren woerden in mesopotamien van sirien.
 jacob quam oec te ysaac synen vader in mambre die stede arbee dits hebron daer abraham in vreemde was ende ysaac .
 ende ysaacs daghe woerden volmaect c jaer ende lxxx ende verteert van outheiden so es hi doet ende toe gheleidt te sinen volke out ende vol van daghen ende esau ende jacob sijn sonen groeventen in die dobbele haghedochte.
 dit sijn esaus gheslechten hi eest edom.
 esau nam wyve vanden dochteren van chanaan.
 ada elons dochter van etheus gheslechte ende oolibama anee dochter sebeons sone van eveus gheslechte ende basemach ysmaels dochter nabaioths suster .
 ende ada ghebaerde eliphas basemach wan rauhel eelibama wan hieus hielom ende chore.
 dit sijn esaus sonen die hem gheboren woerden int lant van chanaan.
 ende esau nam sijn wyve ende sijn sonen ende sijn dochtere ende elc siele sijns huys ende sijn goet ende sijn vee ende al dat hi mochte hebben int lant van chanaan ende ghinc wech in een ander lantscap ende hi ghinc van sinen brueder jacob want sy waren seer rike ende en hadden niet moghen te gader wonen ende dlant haerre vreemtheit en ghedoghese niet om die menichte van haren cudden.
 ende esau woende in den berghe seyr hi eest edom.
 dit sijn esaus gheslechten edoms vaders inden berghe seyr ende dit sijn sijnre sonen namen.
 eliphas was ada esaus wijfs sone rauhel was basemaths sijns wijfs sone.
 ende eliphas sonen waren themam omar sephut ende jathan ende tenes ende chore.
 ende chamna was eliphas esaus soene vrindinne ende sy ghebaerde hem amelech.
 dit sijn ada esaus wijfs sonen.
 ende rauhels sonen waren naach ende sara semua ende mesa.
 dit waren basemach esaus wijfs sonen.
 dit waren oolibama sonen anee dochter die sebeoris sone was esaus wijfs die si hem ghebaerde.
 hieus ende hielom ende chore.
 dit sijn die hertogen van esaus sonen.
 eliphas sonen die esaus eerstgheborene sone was.
 di hertoghe theman die hertoghe omar die hertoghe sephut die hertoghe cenes die hertoghe chore die hertoghe jethan die hertoghe amelech.
 dit waren eliphas sonen int lant van edom ende dit waren ade sonen.
 dit waren oec rauhel sonen esaus soens.
 die hertoghe naach die hertoghe sara die hertoghe semua di hertoghe mesa.
 dit waren die hertoghen van rauhel int lant van edom.
 dit waren basemachs sonen esaus wijf.
 ende dit sijn oolibama sonen esaus wijf.
 die hertoghe hieus die hertoghe hielom die hertoghe chore.
 dit sijn oolibama anee dochter esaus wijfs hertoghe.
 dit waren esaus sonen ende dit waren haer hertoghen hi es edom.
 dit waren seyr des horreus sonen die int lant woenden.
 lotham ende sobal ende sebeon ende anan ende dison ende eser ende disan dit waren horreus seyrs soens hertoghen int lant van edom.
 ende lothams sonen worden horri ende heman ende lotham suster was thanna.
 ende dit waren sobal sonen.
 alvam ende manehech ende hebal sephi ende onam.
 ende dit waren sebeons sonen.
 achaia ende ana.
 dyts ana die de heete watere vant inder wildernissen doe hi sijns vaders esels ter weiden hilt ende hi hadde enen sone die disan hiet ende een dochter die oolibama hiet.
 ende dit waren disan sonen.
 amadan ende jesban ende jetran ende charan.
 dit waren oec esar sonen.
 balaan ende sevan ende achan.
 ende disan hadde sonen hus ende aran.
 dit waren die hertoghen van horreen.
 die hertoge lothan die hertoghe sobal die hertoghe sebeon die hertoghe ana die hertoghe disen die hertoghe eser die hertoghe disan.
 dit waren die hertoghen van horreen die regneerden inden berch seyr.
 dit waren die coninghen die regneerden int lant van edom eer die kindere van israhel enen coninc hadden.
 bale beors sone ende sijnre poert name was denaba.
 ende bale sterf ende jobab jareds sone van bosra regneerde over hem .
 ende doe jobab doet was soe regneerde husam vanden lande van thaman.
 ende doe dese doet was so regneerde over hem adad badadi sone die madian sloech in moabs lantscap ende sijnre poerte name was anich.
 ende doe adad doet was soe regneerde over hem semla van maseretha.
 doe dese oec doet was soe regneerde over hem saul vander ryvieren rooboth.
 ende doe dese oec ghestorven was soe volchde hem na int rike balaan achobors sone.
 doe dese oec doet was soe regneerde adad ende sijnre poerte name was phuaphan ende men hiet sijn wijf meezabel matreds dochter die misaads dochter was.
 dit waren esaus hertoghen namen in haren gheslechten ende steden ende in haren namen.
 die hertoghe chamna die hertoghe alva die hertoghe jhetheth die hertoghe oolibama die hertoghe elad die hertoghe phinon die hertoghe zerieth die hertoghe theman die hertoghe mabsar die hertoghe mabdihel die hertoghe hiram.
 dit waren die hertoghen van edom wonende int lant haers heerscaps dit es esau die vader dier van ydumea.
 mer jacob woende int lant van chanaan daer sijn vader vreemde in woende ende dit sijn sijn gheslechte.
 als joseph xvi jaer out was so voedde hi een cudde met sinen brueders doe hi noch een kint was ende hi was met balen ende zelphen sijns vaders vrindinnen sonen ende hi wroechde sijn brueders voer den vader van alte quader sonden.
 want israhel mynde joseph boven alle syne sonen om dat hine in sijn outheit ghewonnen hadde ende hi maecte hem enen roc metter naelden ghewracht.
 mer doe sine bruedere saghen dat hi meer ghemynt was vanden vader dan alle sijn bruedere daer om soe haetten sine ende si en mochten hem niet payselijc spreken.
 oec soe gheschiede dat hi sinen bruederen vertelde enen droem dien hi ghesien hadde ende dat was een sake ende een saeyen van meerre hatihen ende hi seide tot hon.
 hoert mynen droem dien ic ghesien hebbe.
 mi dochte dat wi bonden zanten inden acker ende dat mijn zante opstont ende bleef staende ende dat uwe zanten daer omtrent stonden ende aenbeedden mijn sante.
 sijn bruedere antwoerden.
 salstu onse coninc sijn.
 of selen wi onder dijn herscap werden ghedaen.
 die sake van desen drome ende van deser redenen gaf voetsel van hate ende van nide.
 hi sach oec enen anderen droem ende dien vertelde hi sinen brueders ende seide.
 ic sach bi droeme als of mi die sonne ende die mane ende xi sterren aenbeedden.
 ende doe hi dit sinen vader ende sinen bruederen gheseit hadde so beresptene sijn vader ende seide.
 wat wil hem dese droem dien du ghesien heves.
 selen wi ic ende dijn moder ende dijn brueders di aenbeden boven der erden.
 hier om soe haettene sijn brueders mer die vader mercte die dinc al swighende.
 ende doen sijn bruedere waren duerende om haers vader cudden ter weiden houdende in sichem soe seide israhel tot hem.
 dijn bruedere houden ter weiden die scape in sichem.
 coem ende ic sal di tot hon senden.
 ende doe hi antwoerde.
 ic bens bereet soe seide hi.
 ganc besich of alle dinghen te poente sijn omtrent dijn bruedere ende bringt my boetscap watmenre doet.
 joseph waert ghesonden vander valeyen hebron ende quam in sichem.
 ende een man vanten dolende inden acker ende hi vraechde wat hi sochte.
 hi antwoerde.
 ic sueke mijn bruedere.
 sich mi waer si die cudden ter weiden holden.
 ende die man seide hem.
 si sijn wech ghegaen van deser stat want ic hoerde hon segghen.
 gae wi in dothaim.
 daer om soe ghinc joseph na sine bruedere ende hi vantse in dothaim.
 ende doe sine van verren saeghen eer hi tot hon quam soe peisden sine te dodene ende spraken onderlinghe.
 siet die dromere coemt doden wyne ende werpen wyne inden oude cisterne ende wi selen segghen datten een quade beest gheten heeft.
 ende dan sal schinen wat hem sijn drome vorderen selen.
 doe dit ruben hoerde soe pijnde hi hem hoe hine van haren handen verloesen mochte ende seide.
 en laet ons sijn siele niet doden noch en storten wi sijn bloet niet uute mer werptene in dese cisterne die inder wildernissen es ende hout u hande sonder mesdaet.
 mer dit seide hi om dat hine verloessen wilde van haren handen ende sinen vader weder gheven.
 thant doe joseph tot sinen bruederen comen was soe daden si hem uut sinen behaghelen langhen roc metter naelden ghewracht ende tot synen cnoselen ghinc ende si dadenen inden putte die negheen water en hadde.
 ende doe si gheseten waren om broet tetene soe saghen si comen die weghe ganghers van ysmaels gheslechte van galaad ende haer kemels droeghen specien ende gomme ende scatte te egipten waert.
 daer omme soe seide judas tot sinen bruederen.
 wat batet ons of wi onsen brueder doeden ende helen sijn bloet.
 beter eest dat wyne vercopen desen van ysmael ende dat onse hande niet en werden besmet want hi es onse brueder ende ons vleechs .
 sinen bruederen ghenuechde sijn redene ende si trockenten uuter cisternen ende vercochtenen den coopluden van ismael die daer leden om xx silverine penninghe ende si voerdene in egipten.
 ende doe ruben weder comen was ter cisternen soe en vant hi tkint niet ende hi scoerde sijn cledere ende ghinc te sinen bruederen ende seide.
 tkint en openbaert niet ende waer sal ic gaen.
 ende si namen josephs roc ende sy verwedene in eens hoekens bloet dat si ghedoet hadden ende si sonden enighe diene totten vader draghen souden ende segghen souden.
 desen roc hebben wi vonden besich wedert dijns soens roc es of niet.
 ende doene die vader bekende soe seide hi.
 het es mijns soens roc een alte quade beeste heeften gheten een beeste heeft joseph verslint.
 ende hi scoerde sijn cledere ende dede een haer ane ende beweende sinen soen vele tijts.
 ende doe sijn kindere vergadert waren om dat si vertroesten souden haers vaders rouwe soe en woude hi neghenen troest ontfaen mer hi seide.
 ic sal al wenende nedergaen te mynen sone in die helle.
 ende doe jacob geduerde in gheweene die van madian vercochten joseph in egipten phutiphare pharaons ghelubden knape die meester was van sinen ridderscape.
 te dien tide ghinc judas neder van sinen bruederen ende quam te enen man van odollamijt wies name hyram was ende hi sach daer eens mans van chanaan dochter die sue hiet ende hi namse te wyve ende ghinc tot haer in ende si ontfinc ende ghebaerde enen sone ende si hiet sinen name her.
 echter ontfinc si dracht ende die sone die gheboren waert hiet sy onam.
 si ghebaerde oec den derden ende dien hiet si sela.
 ende doe dese gheboren was soe hilt sy op te ghebarene.
 ende judas gaf her sinen eerstgheboren sone een wijf wies name thamar was.
 ende her judas eerstegheborene sone was quaet in des heren aenscouwene ende hi waert van hem ghedoedet .
 daer om seide judas tot onam sinen sone.
 ganc in tot dijns brueders wijf ende gheselle di met haer dattu dinen brueder saet verwecs.
 mer doe onam ghewaer waert dat hem die kindere niet en souden werden gheboren daer hi te sijns brueder wyve in ghinc soe storte hi tsaet in derde om dat negheen kindere en souden werden gheboren onder sijns brueder name.
 ende hier om soe sloechen die here om dat hi een onwerdich dinc dede.
 om dese sake soe seide judas thamar sijnre behuweder dochter.
 wes weduwe in dijns vaders huys tot dat sela mijn soen ghewassen es want yudas had anxt dat ontsach hem dat sela oec sterven mochte ghelijc sinen brueders.
 si ghinc wech ende woende in haers vaders huys.
 mer doe vele daghe overleden waren soe sterf sue judas wijf.
 ende doe hi na tgheween troest ontfaen hadde soe ghinc hi op totten sceerres van sinen scapen in tamnas hi ende die herde hyras van odollamijt.
 ende het waert thamar gheboetscapt dat haer sweer opghinc in thamnas om die scape te scerene ende si leide af haer wedulijc cledere ende nam om enen mantel ende sy verwandelde haer habijt ende sat op die weghescheide dies weghes die te thamnas wert leidt om dat sela ghewassen was ende dat sine niet te manne ontfaen en hadde.
 ende doese judas ghesach soe waende hi dattet een licht wijf gheweest hadde want si hadde haer aensicht over dect datmense niet bekennen en soude.
 ende judas ghinc in te haer ende seide.
 laet my dat ic bi di ligghen mach want hi en wiste niet dat sijn behuwede dochter was.
 sy antwoerde.
 wat salstu mi gheven oftu ghebruken moghest met mi te ligghene.
 hi seide.
 ic sal di senden een hueken vanden cudden.
 ende doe si echter seide.
 ic sal ghedoeghen dattu wils op dattu my enen bruut pant lates tot dattu mi sendes dat dattu beloefs.
 judas seide.
 wat wiltu datmen di gheve voer den bruyt pant.
 si antwoerde.
 dijn vingherlijn ende dijn armille ende den stoc dien du in die hant houts.
 te enen medeligghen so ontfinc dwijf ende stont op ende ghinc wech ende si dede dabijt af dat si aenghedaen hadde ende si dede haer wedulijc cleder aen.
 ende judas sant thoeken metten herden van odollamijt dat hi weder nemen soude den pant dien hi den wyve ghegheven hadde.
 ende doese die herde niet en vant soe vraechde hi den luden van dier stat.
 waer es dwijf die in di weghescede sat.
 ende doe si alle antwoerden.
 in dese stat en was negheen licht wijf soe keerde hi weder te juda ende seide hem.
 ic en vanter niet mer die lude van dier stat seiden my oec dat daer noyt licht wijf en sat.
 judas seide.
 si hebt haer waerlijc si en sal ons niet moghen berespen van loeghenen ic sant thoeken dat ic haer beloeft hadde ende du en vonster niet.
 mer siet na iii maende soe boetscapten si judase.
 thamar dijn behuwede dochter heeft oncuyscheit ghedaen ende het schijnt dat haer buuc heft.
 judas seide.
 bringse voert datmense berne.
 ende doe mense ter pinen wert leidde soe sant si tot haren sweer ende seide.
 ic heb ontfaen van dien man dies dese dinghen sijn bekinne wies tvingerlijn es ende die armille ende die stoc.
 doe yudas die ghichten bekinde soe seide hi.
 si es gherechtigher dan ic want ic en gafse niet sela mynen sone.
 nochtan soe en bekende hise niet voertmeer.
 doe die arbeit aen quam vander dracht soe openbaerden inden lichaem twee cnapelkine ende inder uutstortinghen vanden kinderen soe stac deen sijn hant uute ende die vroede vrouwe banter enen roeden draet aen ende seide.
 dese sal teerst uut comen.
 mer die trac sijn hant weder ende dander quam uute ende dwijf seide.
 waer om es om dinen wille die weech ghedeilt.
 ende om dese sake hiet sy sinen name phares.
 daer na quam sijn brueder uut in wies hant die roede draet was ende si hieten zaram.
 joseph waert dus gheleit in egipten ende phutiphar pharaons ghelubdt man die prince van sinen here een man van egipten cochten vander ysmaeliten hant vanden welken hi daer bracht was.
 ende die here was met hem ende hi was een man in allen dinghen voerspodelijc doende ende hi woende in sijns heren huys ende sijn here wiste herde wel dat die here met hem was ende dat die here al betrac in josephs hant wat dat hi dede.
 ende joseph vant gracie voer sinen here ende hi diende hemende sijn here maectene provest van allen ende joseph bestierde ende beleidde thuys dies hem gheloeft was ende al dat hem ghelevert was ende die here benedide des mans huys van egipten om josephs wille ende hi meerderde alle sijn goet beide in husen ende in ackeren.
 ende hi en wiste el niet sonder dbroet dat hi at.
 ende joseph was scoen van aensichte ende moghelijc van aenscouwene.
 na vele daghe soe werp die vrouwe aldus haer oghen in joseph ende seide.
 slaept met mi.
 mer hi en wilde te dien quaden werke negheens sins sinen wille doen mer hi seide haer.
 sich mijn here hevet my ghelevert al ende hi en weet niet wat hi hevet in sijn huys ende niet en es ten es in mijnre macht ende hi en hevet my ghelevert sonder di die sijn wijf sijs.
 hoe soe maghic dan dit quaet ghedoen ende sondighen teghen mynen here.
 met dusdanen woerden soe spraken si onderlinghe alle daghe ende dwijf was den jonghelinc moeylijc ende hi ontseide dese oncuyscheit.
 het gheschiede dat joseph op enen dach int huys quam ende dat hi eenrehande werc doen soude sonder gheselscap ende si begreep die slippe van sinen clede ende seide.
 slaept met mi.
 ende hi liet in haer hant den mantel ende vloe ende ghinc daer buten.
 ende doe dwijf tcleet in haren handen sach ende dat sy veronwert was soe riep si die lude van haren huys ende seide tot hem.
 siet hi hevet i hebreuschen man in bracht dat hi ons bespotten soude hi quam te mi om met mi te ligghene ende doe ic gheroepen hadde ende hi mijn stemme hoerde so liet hi mi den mantel dien ic hielt ende vloe daer buten.
 ende in proeven des te gheloevene soe hielt si den mantel ende toenden haren man doe hi weder thuys quam ende seide.
 die hebreusch knecht quam tot my in dien du hier bracht hebs dat hi my bespotten soude.
 doe dit die here hoerde ende hi te sere gheloefde sijns wijfs woerden soe waert hi seer gram ende hi leverde joseph inden kerker daer men sconinx ghevanghene hoedde ende hi was daer besloten.
 mer die here was met joseph ende hi ontfermde sijns ende hi gaf hem gracie int aenscouwen sprincen vanden kerkere.
 ende hi leverde in josephs handen alle die ghevanghene di in hoeden ghehouden waren.
 ende wat men dede dat was onder hem ende hi en wiste niet.
 soe gheloefde hi joseph van allen want die here was met hem ende betrac alle sijn werken.
 als dese dinghen dus ghedaen waren soe gheschiede dat mesdaden teghen haren here twe ghelubde manne sconincx scinkere van egipten ende sijn beckere.
 ende pharao die jeghen hon vergramt was want deen was boven den scencken ende dander boven den backers so sant hise in des princen vanden ridders kerkere daer joseph in ghevanghen was.
 ende die wachtere vanden kerkere leverese joseph die hon oec diende.
 een deel tijts was leden ende men hielt dese in hoden.
 ende op enen nacht saghen sy beide droem na gherechte beteekenisse die hon gheschiede.
 ende doe joseph smorghens te hon comen was ende hise droeve sach soe vraechde hi hon ende seide.
 waer bi es huden u aensichte droever dant pleghet.
 si antwoerden.
 wi hebben droem ghesien ende niemant en es diene ons beteekenen mach.
 ende joseph seide tot hon.
 en es die beteekenisse gods niet.
 hersegt mi wat ghi ghesien hebt.
 eerst soe telde die provest van den scenckeren sinen droem.
 ic sach voer mi enen wijngaert daer iii scoten aen waren ende die cnopkene vanden druven aleyskene wassen ende na die blomen die druven rijp werden ende ic sach pharaons nap in mijn hant.
 ende ic nam die besien ende ic wrancse inden nap dien ic hielt ende ic gaf den dranc pharaone .
 joseph seide.
 dits die beteekenisse van den droeme.
 die iii scoten sijn noch iii daghe naden welken pharao sal werden herdacht dijns diensts ende hi sal di weder setten in dinen eersten staet ende du suls hem den nap gheven nadinen dienste alsoe du te voeren plaghes te doene.
 allene herdencke mijns als di wel wesen sal ende du suls met mi ontfermicheit doen dattu raeds pharaone dathi mi uuten kerker doe want ic ben dieftelijc hier bracht vander hebreeuscher lant ende hier ben ic sonder mesdaet inden putte ghedaen.
 doen der becker meester sach dat hi wijslijc den droem ontbonden hadde soe seide hi.
 ende ic sach oec by drome dat ic dri corve meels hadde op mijn hoeft ende inden enen corf die hoechste was soe dochte mi dat ic droech alle spise die men met conste maket van backene ende dat die vogele daer uut aten.
 joseph antwoerde.
 dit es die beteekenisse vanden drome.
 die iii corve sijn noch iii daghe naden welken pharao dijn hoeft af doen sal ende hi sal di hanghen inden cruce ende die voghele selen dijn vleechs scoren.
 daer na soe was opten derden dach die dach van pharaons gheboerten ende hi maecte sinen kinderen een groete werscap ende tusschen den spisen soe herdachte hi des meesters vanden scenckene ende des princen vanden beckers ende hi sette den anderen in sijn stat dat hi den coninc dranc gheven solde ende den anderen hinc hi inder galghen om dat men des beteekeners waerheit prueven solde.
 ende nochtan soe vergat die prince vanden scenckeren sijns beteekeners metten voerspodicheiden die hem voer vielen.
 na ii jaer soe sach pharao enen droem hem dochte dat hi op een ryviere stont uuter welker ryvieren op quamen vii ossen scoen ende seer vet ende sy weidden inden broecachtighen steden.
 oec soe quamen vii andere van dier ryvieren vuyl ende seer in gheslaghen van magherheiden ende sy weidden inden oevere vander ryvieren inden groeienden steden ende sy verslonden die ossen die soe wonderlijc scoene waren ende soe groet van lichaem.
 doe ontspranc pharao ende waert echter slaepende ende sach enen anderen droem.
 vii aer spruytende in enen stroe vol ende scoen.
 oec soe resen vii andere are dunne ende gheslaghen met brande ende sy verslonden al die scoenheit vanden eersten.
 doe pharao na die ruste ontwaecte ende het dach worden was van anxte vervaert soe sant hi totten waersaghers van egipten ende tot alle den wysen ende deedse voer hem comen ende vertelde den droem ende niemant en was diene mocht bedieden.
 doen eerst soe herdachte die meester vanden schinckene ende seide.
 ic belie mijn sonde.
 doe die coninc vergramt was op sijn knechte soe dede hi mi ende den meester vanden beckers werpen in des princen vanden ridders kerkere ende daer saghen wi beide op enen nacht droem te enen teekene dat ons te gheschiene was.
 ende daer was een hebreusch kint die des leidsmans vanden ridders knecht was ende wi vertelden hem den droem ende wy hoerden soe wat duutganc vander dinc daer na pruefde want ic waert weder gheset te mynen dienste ende hi waert ghehanghen inden cruce.
 thant ten ghebode vanden coninc so dadense joseph uuten kerker ende scorenten ende si verwandelden sijn cleet ende brachtenen voer den coninc .
 die coninc seide tot joseph.
 ic hebbe drome ghesien ende niemant en es diese ontbinden mach ende ic hebbe ghehoert dattu die alte wyselijc ontbints.
 joseph antwoerde.
 al sonder my soe sal god voerspodighe dinghen pharaone antwoerden.
 dus vertelde pharao dat hi ghesien hadde.
 mi dochte dat ic stoent op enen oevere vander ryvieren ende ic sach vii ossen op comen vander ryvieren seer vet ende scone van vleesche ende si weydden tgroeyende inder weiden des broecs.
 ende sich na desen volchden andere vii ossen also leelijc ende magher dat ic noyt ghene soe dane en sach int lant van egipten ende doe si verslint ende verteert hadden die eerste ossen soe en gaven sy negheen teeken van satheiden mer sy bleven even leelijc van magherheiden ende quader ghedaenten.
 doe ic ontwaecte soe waert ic echter slapende ende sach droem.
 vii aren spruytten op i stroe vol ende alte scone.
 oec resen vii andere aren dunne ende gheslaghen met brande ende sy verslinden der eerster scoenheit.
 ic vertelde waersaghers den droem ende nieman en es diene ontbant.
 joseph antwoerde.
 sconincs droem es een.
 dat god doen sal dat heeft hi pharaone vertoent.
 die vii scoen ossen ende die vii volle aren dat sijn vii jare van drachticheiden ende si begripen een cracht van droeme.
 oec di vii dunne ossen ende magher die achter hen op quamen ende die vii dunne aren ende gheslaghen met bernenden winde dat sijn die vii jaer van honghere die comen sal die in deser manieren selen werden voldaen.
 siet het selen comen vii jaer van soe groeter drachticheit in al dlant van egipten ende na die selen volghen vii andere jaer van soe groeter ondrachticheit datmen vergheten sal alder overvlodicheit die achter leden es want die hongher sal alt lant verteren ende die groetheit van breken sal doen verliesen die groetheit vander drachticheit.
 mer dattu den droem anderwerven saghest ter selver dinc behoerende een teeken van sekerheiden om dat gods redene gheschien moet ende haestelijc moet werden voldaen.
 nu daer om soe voersie die coninc enen man enen wisen man ende enen ernstighen ende hi settene boven dlant van egipten dat hi sette proefste in elc lantscap ende hi vergadere in scueren dat vijfte deel vanden corne dese vii jaer der drachticheit die nu te hant comen selen ende men legghe alt coren op onder pharaons macht ende men hout inden poerten ende men bereit teghen die vii jaer des honghers die toe te comen sijn ende die al egipten quellen selen soe dat dlant niet en werde verderft van breken.
 dese raet ghenuechde pharaone ende alle sinen knapen ende hi seide tot hon luden.
 selen wy moghen dusdanen man vinden die vol si van gods gheeste.
 .
 daer om seide hi tot joseph.
 want di god al vertoent hevet dattu ghesproken hevest sal ic mohgen enen wiseren of dijns ghelijc vinden moghen.
 du suls wesen boven mijn huus ende alt volc sal ghehoersam wesen ten ghebode dijns monts ic sal boven di wesen alleen in enen setel of troen des riken.
 ende echter seide pharao tot joseph.
 sich ic hebbe di ghesat boven al dlant van egipten.
 ende hi dede sijn vingherlijn van sijnre hant ende gaeft in joseps hant ende hi cleeddene met enen witten clede ende hi dede hem om den hals een gulden hecsel ende hi deden gaen op sinen anderen waghen ende hi dede enen araut ropen dat alle lude voer hem cnielen souden ende dat si souden weten dat hi waere gheset boven alt lant van egipten .
 ende die coninc seide tot joseph.
 ic ben pharao.
 ende pharao keerde josephs name ende hietene na die tonghe van egipten den behoudere der werelt ende pharao gaf hem te wyve asenes phutephars spapen van heliopoleos dochter.
 ende joseph ghinc uuten lande van egipten ende omghinc al die lantscape van egipten.
 want hi was xxx jaer out do hi stoent in sconincs pharaons aenscouwene.
 ende die drachticheit vanden vii jaren quam ende doent coren ghebonden was in scoeven soe vergaderde mense inden scueren van egipten.
 in allen poerten soe waert oec op gheleit alle die overvlodicheit vanden vrochten ende die menichte vander terwen was soe groet datmense rekenen mochte teghen tsant vander see ende die menichte ghinc boven maten.
 ende eer die hongher quam soe woerden joseph ii sonen gheboren die hem asenes phutiphar spapen dochter van heliopoleos ghebaerde.
 ende sijns eerstgheborenen soens name hiet hi manasses ende seide.
 god heeft my doen vergheten alle mijnre pinen ende mijns vader huys.
 ende sijns anders soens naeme hiet hi effraym ende seide.
 god heeft mi doen wassen inden lande mijns armoets.
 doe dus leden waren die vii jaer der drachticheit di gheweest hadden in egipten soe beghonsten te comene die vii jaer der breken die joseph voerseit hadde ende in alle die werelt soe was die hongher te boven ende in al dlant van egipten so was die hongher.
 ende doe si hongher hadden soe riep tfolc tot pharaone ende yesschen daer si by leven mochten ende hi antwoerde hem.
 gaet tot joseph ende soe wat dat hi u heit doet.
 ende daghelijcs soe wies die hongher in al dlant ende joseph dede op alle die scueren ende vercochte dien van egipten want die hongher dwancse ende alle provincien quamen in egipten om dat sy spise copen souden ende dat si tquaet der breken minderen souden.
 ende doe jacob hoerde datmen vercochte in egipten soe seide hi sinen sonen.
 waer bi verroekeloesdi.
 ic hebbe ghehoert datmen terwe vercoept in egipten gaet neder ende coept dies ons noet es dat wi moghen leven ende dat wy niet en werden verteert van breken.
 dus ghingen x van josephs bruederen neder om dat si coren copen souden in egipten mer jacob hilt benjamin thuys want hi seide sinen bruederen dat hi bi avontueren inden weghe negheen quaet en ghedoeghe ende sy quamen int lant van egipten metten anderen die daer ghinghen om te copene want int lant van chanaan was die hongher.
 ende joseph was prince van egipten ende te sinen orlove soe vercochtemen den volke coren.
 ende doene sijn bruedere aen beedt hadden ende hise bekint hadde soe sprac hi hon hardeliker toe als tot vreemden luden ende vraechde hon.
 wannen sidi comen.
 si antwoerden.
 vanden lande van chanaan om te copen nodorft totter lijftocht comen wi.
 ende nochtan al bekende hi sijn brueders soe en was hi van hon niet bekent.
 ende hi herdachte der droeme die hi wilen ghesien hadde ende seide tot hon.
 ghi sijt spieers ghi sijt comen om te besiene donvasticheit vanden lande.
 si seiden.
 here en es also niet mer dine knechte sijn comen om spise te copene.
 wi sijn allen eens mans sonen wy sijn payselijc comen ende dijn knechte en jaghen negheen quaet.
 hi antwoerde hen.
 hets anders ghi sijt comen om te merkene donvasticheiden van desen landen.
 ende si seiden.
 ende wi sijn ghebrueder dijn knechte eens mans sone int lant van chanaan.
 die mynste es met onsen vader ende dander en es niet te boven.
 joseph seide.
 dat eest dat ic gheseit hebbe want ghi sijt spieres.
 want nu sal ic te hant proeve van u nemen.
 bi pharaoens salicheit ghi en sult allen van henen niet gaen voer dat u mynder brueder comen sal.
 sendt enen van u luden ende hi bringhene mer ghi sult in ghevanckenissen wesen tot dat gheprueft werden sal dat ghi gheseit hebt weder dat het waer of valsch es.
 anders sidi spieres bi pharaons salicheit.
 daer om so leverde hise in hoeden iii daghe.
 ten derden daghe dede hise uuten kerker bringhen ende seide hon.
 doet dat ic geseit hebbe ende ghi sult leven want ic ontsie gode.
 of ghi payselijc sijt men bende een van uwen brueders inden kerkere mer gaet ghi ewech ende voeret coren dat ghi ghecocht hebt in uwe huse ende brinct uwen mynderen brueder te mi dat ic uwe redene prueven mach ende ghi en sult niet sterven.
 si daden alsoe hi gheseit hadde ende si spraken onderlinghe.
 met verdienten soe ghedoeghen wi dit want wi sondichden tegen onsen brueder doe wi saghen tferdriet sijnre sielen doe hi ons bat ende wijs niet en hoerde.
 hier om soe es dese tribulacie op ons comen.
 ende een van hon luden ruben seide.
 en seidict u niet.
 en wilt niet sondighen int kint.
 ende ghi en hoeret my niet.
 siet sijn bloet woert verheescht.
 mer si en wisten niet dattet joseph verstont om dat hi hon toe sprac met enen bediedere ende hi keerde hem alluttel achterwert ende weende.
 ende hi keerde weder ende sprac tot hem ende hi nam symone ende banten voer hon luden ende hi hiet synen knapen dat si haer sacken vullen souden met terwen ende dat si elcs ghelt weder legghen souden in synen sacke ende dat si hon daer boven spise gheven solden inden weghe.
 ende si dadent alsoe.
 ende si tijdden ewech draghen tcoren op haer esels.
 ende doe deen van hon luden sinen sac op ghedaen hadde om den esel teten te ghevene daer si rasteerden doe hi sach inden mont vanden sacke soe seide hi sinen brueders.
 tghelt es mi wedergheven.
 siet het es inden sac.
 ende si worden verwondert ende bescaemt ende seiden onderlinghe.
 wats dit dat ons god heeft ghedaen.
 ende si quamen te jacob haren vader int lant van chanaan ende si vertelden hem al dat hon gheschiet was ende seiden.
 die here vanden lande sprac ons haerdelijc aen ende hi waende dat wi spieres waren vander provincien.
 wi antwoerden hem.
 wi sijn payselijc ende wi en pinen om negheen verradenisse wi sijn ghebruedere enen vader gheboren deen en es niet boven die mynste hout hem metten vader int lant van chanaan hi seide ons.
 also sal ict prueven of ghi payselijc sijt.
 laet enen van uwen bruederen met my ende neemt spise die noet dorftich sijn uwen huse ende gaet wech ende bringt uwen mynsten brueder te mi dat ic weten mach dat ghi gheen spieres en sijt ende dat ghi voertmeer moghet hebben orlof te copene dat ghi wilt ende dat ghi desen oec moghet ontfaen dien men hout in ghevanckenissen.
 doe si dit gheseit hadden so vant elc sijn ghelt inden mont vanden sacke ghebonden ende doe si alle vervaert waren soe seide haer haer vader jacob.
 ghi hebt mi doen wesen sonder kindere.
 joseph en es niet te boven symeon houtmen in banden benyamin suldi ewech leiden.
 in my sal dit quaet keren.
 ruben antwoerde hem.
 doede beide myne sonen of icken di niet weder en brenghe leverene in mijn hant ende ic salne di wedergheven.
 ende jacob seide.
 mijn sone en sal met u niet nedergaen.
 sijn brueder es doet hi es allene bleven.
 eest dat hem iet dat hem jeghen waere gheschiede ten lande derwaert dat ghi gaet soe suldi mijn outheit met rouwen ter hellen leiden.
 hier en bynnen soe dwanc die hongher al dlant anxtelijc ende doe die spisen verteert waren die si bracht hadden van egipten soe seide jacob tot sinen sonen.
 keert weder ende coept ons alluttel spisen.
 juda antworde.
 die man seide ons onder orcontscap van eede ende seide.
 ghi en sult mijn aensichte niet sien ten si dat ghi brinct met u uwen mynsten brueder.
 daer om wilstune met ons senden soe selen wier gaen te gader ende copen di dijn noedorft mer en wilstuus niet doen soe en selen wier niet gaen want also wy decke gheseit hebben soe seide ons die man.
 ghi en sult mijn aensichte niet sien sonder uwen mynsten brueder.
 israhel seide hon.
 ghi daet dit in mijnre catyvicheit dat ghi seit dat ghi noch enen anderen brueder hadt.
 ende sy antwoerden.
 die man vraechde ons bi ordinanchien onse gheslechte ofte onse vader leefde ende of wi enen brueder hadden ende wi antwoerden hem op alle dien dat hi vraechde.
 mochten wi weten dat hi segghen soude.
 brinct uwen brueder met u.
 ende judas seide sinen vader.
 sende tkint met my dat wi tiden moghen ende dat wy moghen leven dat wi ende onse cleyn kindere niet en sterven.
 ic ontfae tkint ende eischet weder van mijnre hant.
 en si dat ict di weder brenghe ende levere soe sal ic der sonden sculdich sijn in di tallen tiden.
 en hadder niet treckinghe aen gheweest wi waren te hant weder comen.
 hier om seide israhel haer vader.
 oft soe noet es soe doet dat ghi wilt neemt in uwe vaten vanden besten vrochten vanden lande.
 elettel resinen ende honichs ende storaes ende staecten therebintine ende amandelen ende draecht met u dobbel ghelt ende dat ghelt dat ghi vont in die sacke draghet weder machschien dattet onwetens niet ghedaen en es mer neemt oec uwen brueder ende gaet ten man.
 ende mijn god almechtich moet u den man guedertieren maken ende hi moet met u senden uwen brueder dien hi hout in bande ende desen benjamin want ic sal sijn als beroeft van kinderen.
 dus namen die manne ghiften ende dobbel ghelt ende benjamin ende si ghinghen neder in egipten ende si stonden voer joseph.
 ende doe hise ghesien hadde ende benjamin te gader soe beval hi den berichtere van sinen huys ende seide.
 leidet dese manne in huys ende doede victymen ende ghereide een werscap want si selen te middaghe met my eten.
 di dede also hem bevolen was ende leidde die manne int huys.
 ende daer waren sy vervaert ende seiden onderlinghe.
 wy sijn hier in gheleidt om tghelt dat wi weder droghen ierst in onse sacke om dat hi op ons overdaet legghen wille ende dat hi ons ende onse esele met crachte tonder doen wille.
 om dese sake soe ghinghen si in die doer totten berichtere ende seiden hem.
 wi bidden here dattu hoers.
 onlangs hier voer soe quamen wi neder dat wi spise copen souden ende doe wise ghecocht hadden ende wi quamen ter rasteringhen soe daden wi onse sacke op ende wi vonden tghelt inden mont vanden sacken ende wy brenghent nu weder vanden selven ghewichte.
 mer wi hebben oec ander ghelt bracht om te copene dat ons noetdorftich es.
 en es in onsen wetene niet wiet leide in onse sacken.
 ende die berichter antwoerde.
 pays es met u niet en ontsiet u god ende uus vaders god gaf u die tresore in uwe sacke want tghelt dat ghi mi gaeft heb ic gheprueft.
 ende hi brachte tot hon symeon uute.
 ende doe hise int huys bracht hadde so brachte hi hon water ende si dwoghen haer voete ende hi gaf haren esels tetene.
 ende si ghereidden die ghichten tot dat joseph in quam te middaghe want si hadden ghehoert dat si daer broet eten souden.
 dus quam joseph in sijn huys ende si gaven hem die ghifte houdende in haer hande ende si aenbeeddenen langs op die erde.
 ende hi gruetese guedertierelijc weder ende vraechde hon ende seide.
 es u oude vader ghesont daer ghi mi af seit.
 leeft hi noch.
 si antwoerden.
 dijn knecht ons vader es ghesont noch leeft hi.
 ende si cnielden neder ende aenbeeddene.
 ende doe joseph sijn oghen opsloech soe sach hi benjamin sinen lichaemliken brueder ende hy seide.
 es dit u clein brueder daer ghi my af seit.
 ende hi seide echter.
 god ontferme dijns mijn kint.
 ende hi haeste hem in huys want sijn bynnenste waren beruert op sinen brueder ende die tranen braken hem uut ende hi ghinc in sijn camere ende weende.
 ende echter dwoech hi sijn aensichte ende hi quam voert ende onthilt hem ende seide.
 legt broede.
 ende doe die broede gheleet waren joseph in een side ende sijn brueders in een ander side ende die van egipten die te gader aten in een side want het es ongheorloft dien van egipten tetene metten hebreuschen want si houden selker werscap over onnutte soe saten si voer joseph deerste gheborene neven haer eerstgheborene ende die mynste na sijn outheit.
 ende si verwonderden sere do si die gherichten namen die si van hem ontfinghen ende dmeerre deel quam benjamin also dattet v deele overghinc.
 ende si droncken ende worden voer hem ghesaet.
 joseph beval den berichtere van sinen huys.
 volle haer sacke met corne alsoe vele alser in gaen mach ende leg elx ghelt boven inden sac.
 mer mynen silveren nap ende tghelt dat hi gaf vander terwen legt in den mont van des mynsten brueders sacke.
 ende het waert also ghedaen.
 ende doent smorghens woerden was soe lietmense gaen met haren eselen ende si waren te hant uuter poerten ghegaen ende waren alluttel voertghegaen doe dede joseph den berichter sijns huys voer hem comen ende seide.
 stant op volghe dien mannen na ende als duse begrepen hebs soe sulstu hon segghen.
 waer om hebdi quaet voer goet ghegheven.
 dien nap dien ghi ghestolen hebt hi eest daer mijn here in drinct ende daer hi in te toverne pleecht.
 ghi hebt alte quaden dinc ghedaen.
 hi dede also hem joseph beval ende doe hise bi ordinancien begrepen hadde soe seide hijt.
 si antwoerden.
 waer om spreect onse here aldus dat dijn knechten dus groeten quaetheit ghedaen hebben.
 tghelt dat wi vonden boven in onse sacken hebben wi weder bracht te di vanden lande van chanaan ende hoe mach dat wesen dat wi ghestolen hebben van dijns heren huys gout of sylver.
 onder welken van dinen knechten vonden woert dattu soecs hi sterve ende wi selen ons heren knechte wesen.
 hi seide hen.
 na uwen vonnissen saelt gheschien.
 onder soe wien ict vinde hi sal sijn mijn knecht mer ghi sult onsculdich wesen.
 ende aldus leidense haer sacken af op derde ende elc ontdedene.
 ende hi ondersochte die sacke ende begonste vanden meesten totten mynsten ende hi vant den nap in benjamins sac.
 ende si scoerden haer cledere ende si leidden weder haer esele ende keerden weder in die poert.
 ende judas ghinc eerst in met sinen brueders tot joseph want noch en was hi niet wech ghegaen vander stat ende si vielen alle te gader voer hem op derde ende hi seide hon.
 waer bi woudi aldus doen.
 of en wetti niet dat mijns ghelijc niet en es in conste van toverien.
 ende judas seide hem.
 wat selen wi mynen here antworden of wat selen wi spreken of wat moghen wi gherechtelijc teghen spreken.
 god heeft vonden dijnre knechte quaetheit.
 siet wi sijn alle mijns heren knechte ende wi ende onder wien den nap gevonden es.
 joseph antwoerde.
 dat moet van mi sijn dat ic soe doen sal die den nap ghestolen heeft hi sal mijn knecht wesen mer gaet ghi ewech vri tuwen vader.
 ende judas ghinc bat naerder ende seide vromelijc.
 ic bidde here mijn dat u knecht spreken mach een woert in dijn oren ende en werde niet gram op dinen knecht want du bes mijn here na pharaone.
 du vraghes eerst dinen knechten.
 hebdi vader of brueder.
 ende wi antwoerden di minen here.
 ons es een out vader ende i cleyn kint dat hem in sijnre outheit gheboren es ende sijn lichaemlijc brueder es doet ende sijn moder heeft dit kint allene ende die vader mynnet morwelijc.
 ende du seides dinen knechten.
 bringhet te mi ende ic sal mijn oghen op hem slaen.
 wi rieden mynen here.
 tkint en mach sinen vader niet laten want latet sinen vader sou sal hi sterven.
 ende du seits dinen knechten.
 en si dat uwe mynste brueder met u come ghi en sult mijn aensicht nummeer sien.
 ende doe wi op comen waren te dinen knecht onsen vader soe vertelden wi hem al dat mijn here ghesproken hadde.
 ende onse vader seide.
 keert weder ende coept ons alluttel terwen.
 wi seiden hem.
 wi en moghenre niet gaen.
 eest dat onse mynste brueder met ons neder gaet soe selen wier tiden te gadere want anders en waer hi niet mede soe en dorren wi smans aensichte niet sien.
 hier op antwoerde hi.
 ghi wet dat mi mijn wijf ii sonen ghebaerde deen ghinc uut ende ghi seit.
 een beeste heeften gheten ende tot noch en sietmens niet.
 eest dat ghi desen en wech leit ende gheschiet hem iet inden weghe soe suldi mijn outheit met rouwen ter hellen leiden.
 hier om eest dat ic in come te mynen vader dinen knecht ende tkint niet met my en es om dat sijn siele aen skints siele hanghet ende siet hi dattet met ons niet en es so sal hi sterven ende dijn knechten selen sijn outheiden met rouwen ter hellen leiden.
 ic sal properlijc dijn knecht wesen die dit kint ontfinc in mijnre trouwen ende ic beloefde ende seide.
 en si dat ict wederbrenghe soe sal ic tallen tiden sculdich sijn der sonden teghen minen vader.
 ende aldus sal ic blyven dijn knecht over tkint in mijns heren dienst ende tkint gae op met sinen brueders want ic en mach niet weder keren tot mynen vader sonder tkint dat ic niet orconde bi en stae te dien verdriete dat mynen vader verduwen sal.
 niet langher en mochte hem joseph ghedwinghen daer vele lude bi stonden waer bi dat hi gheboet dat si alle daer buten gaen souden ende dat niemant vreemders daer bi sijn en soude daer si deen dander kennen souden.
 ende hi hief sijn stemme met gheweene soe dattet die van egipten hoerden ende alle pharaoens huys.
 ende hi seide synen bruederen.
 ic ben joseph leeft mijn vader noch.
 ende sijn bruedere en mochten niet gheantwoerden soe sere waren si vervaert van groeten anxte.
 ende hi seide guedertierelijc tot hen.
 coemt voert te my.
 ende doe si hem bi comen waren.
 ic ben seide hi joseph u brueder dien ghi vercocht in egipten.
 en wilt u niet ontsien noch en duncke u niet haert dat ghi mi vercocht in desen lantscape want om u salicheit soe sant mi god voer u in egipten.
 hets twee jaer dat die hongher beghonste te sine inden lande.
 noch soe bliven v jaer in welken men niet en sal moghen ackeren noch oechsten .
 die here sant my voer u om dat ghi sult moghen werden behouden boven der erden ende dat ghi sult moghen spise hebben te levene.
 ic en ben hier niet ghesonden bi uwen rade mer met gods wille die mi ghemaect hevet als oft ic pharaoens vader ware ende here van alle sinen huys ende prince in al dlant van egipten.
 haest u ende gaet ghi te minen vader ende ghi sult hem segghen.
 dit ontbiet dijn sone joseph.
 god hevet mi ghemaect here van al egipten com neder te mi ende en merre niet ende wone int lant van gessen ende du suls bi mi sijn du ende dijn sonen ende die sone dijnre sonen dijn scaep ende dijn vee ende al dattu besittes.
 ende daer sal ic di voeden want noch sijn v jaer honghers overblyvens dattu niet en verderfs ende dijn huys ende al dattu besittes.
 siet uwe oghen ende benjamins mijns brueder oghen sien dat mijn mont u toe sprict.
 boetscapt mynen vader alle mijn glorie ende al dat ghi ghesien hebt in egipten haest u ende brengtene te mi.
 ende doe hi benjamin sinen brueder omhelst hadde ende ghevallen was op sinen hals soe weende hi ende benjamin weende oec op josephs hals.
 ende joseph custe alle sijn bruedere ende weende op elken.
 ende daer na worden si coene tot hem te sprekene.
 ende het waert ghehoert ende met feesteliker redenen vermaert in sconincs sale.
 josephs bruedere sijn comen.
 ende pharao waert verblijt ende alle sijn meiseniede.
 ende hi seide tot joseph dat hi sinen brueders ghebieden soude ende segghen.
 laet tquic ende gaet int lant van chanaan ende bringt van daer uwen vader ende u maechscap ende coemt te my ende ic sal u gheven alt goet van egipten dat ghi eten moecht dmerch vanden lande.
 bevele hon oec dat si nemen waghene vanden lande van egipten om te voerene haer cleyne kindere ende haer wijf.
 ende du suls hem segghen.
 neemt uwen vader ende haestu haestlijc te comene ende en laet niet van uwer haven want alle die rijcheiden van egipten selen uwe sijn.
 israhels sonen deden also hon bevolen was ende joseph gaf hen waghene na pharaons ghebot ende spise inden weghe.
 ende hi dede elken voertbrenghen ii stolen mer benjamin gaf hi iiic silverine penninghe met v alte goeden stoelen ende also vele ghelts ende also vele stoelen sant hi sinen vader ende hi gaffer hon x esele toe die mede draghen souden van alle den rijcheiden van egipten ende also vele eselinnen die terwe ende broet droeghen inden weghe.
 dus liet joseph sijn bruedere ende doe si wech ghinghen soe seide hi hon.
 en wert niet gram inden weghe.
 ende si ghingen op uut egipten ende quamen int lant van chanaan te haren vader jacob.
 ende si vertelden hem ende seiden.
 joseph dijn sone leeft ende hi es here int lant van egipten.
 doe dat jacob hoerde soe was hem als of hi ontwaecte van enen swaren slape nochtan soe en gheloefde hijs hon niet mer daer teghen soe vertelden sy hem alle die ordinancie vander dinc.
 ende doe jacob ghesien hadde die waghene ende al dat goet dat joseph ghesonden hadde soe waert sijn gheest herlevende ende hi seide.
 hets mi ghenoech op dat mijn soen joseph leeft ic sal gaen ende siene eer ic sal sterven.
 ende israhel trac wech met al dien dat hi hadde ende quam ten putte des eeds ende doe hi daer victymen ghedoedt hadde ysaacs sijns vader god hoerde hi bi visione snachts datten god riep ende seide.
 jacob jacob.
 hi antwoerde.
 siet ic ben hier.
 god seide hem.
 ic ben die stercste god dijns vader.
 en wille niet ontsien ganc neder in egipten want ic sal di daer maken in groet volc.
 ic sal metti derwert neder gaen ende ic sal di wederbrenghen alstu van daer wederkeres ende joseph sal oec sijn hande op dijn oghen legghen.
 daer om stont jacob op vanden putte des eeds ende sijn sone voerdenen metten cleynen kinderen ende met haren wyven op die waghene die pharao ghesonden hadde om den ouden man te draghen ende al dat hi beseten hadde int lant van chanaan ende hi quam int lant egipten met sinen sade sinen sonen ende sijn neven sijn dochtere ende altemael tgheslecht.
 dit sijn die kindere van israhel namen die in egipten quamen met haren kinderen.
 deerste gheborne sone was ruben.
 rubens sonen waren enoch ende phallu ende esrom ende charmi.
 symeons sonen waren jamuel jamin ahod ende jachin ende saber ende eens wijfs sone van chanaan.
 levi sonen waren gerson chaath ende merari.
 judas sone waren her ende onam ende sela phares ende zara mer her ende onam waren doet int lant van chanaan.
 ende phares waren sone gheboren esron ende amul.
 ysachar sonen waren thola ende phua ende dasub ende jobal ende semren.
 zabulons sonen.
 sared ende celom ende jaebel.
 gads sonen waren soffien ende aggi suni ende esebon beri ende arodi ende areli.
 asers sonen waren jamne ende lesva ende lesin ende beria ende zara was oec haer suster.
 beria sonen waren her ende heber ende melchiel.
 dit waren zelphen sonen die laban lyen sijnre dochter gaf ende dese ghebaerde si yacob xvi sielen.
 rachels jacobs wijfs sonen waren joseph ende benjamin.
 ende josep waren sone gheboren in dlant van egipten die hem ghebaerde ascenes phutiphars dochter spapen van heliopoleos.
 manasses ende effraim.
 benjamins sonen waren hela ende bethor ende asbelgera ende naaman ende jechi ende rosmophin ende ophin ende ared.
 dit waren rachels sonen die si jacob ghebaerde.
 dans sone was usin.
 neptalims sonen waren jasiel ende gumi ende geger ende salle.
 dit waren balen sonen die laban rachelle sijnre dochter gaf ende dese ghebaerde si jacob.
 alder sielen waren vii.
 alle die sielen die met jacob in egipten ghinghen ende uut sijnre die comen waren al sonder sijnre sonen wyve waren lxvi.
 mer josephs sone die hem gheboren waren int lant van egipten waren ii sielen.
 alle die sielen van jacobs huse die in egipten ghinghen waren lxx.
 ende jacob sant voer hem judas tot joseph dat hi hem te ghemoete quame in gessen.
 doe judas te hem comen was soe dede joseph sinen waghen ghereiden ende ghinc op sinen vader te ghemoete te dier selver stat.
 ende doe joseph sinen vader sach soe viel hi op sinen hals ende in domhelsen soe weende hi.
 ende sijn vader seide tot joseph.
 thant sal ic van bliscapen sterven om dat ic dijn aensichte ghesien hebbe ende ic late di te lyve.
 ende joseph sprac tot sinen brueders ende tot alle sijns vader huys.
 ic sal op gaen ende pharaone boetscapen ende ic sal hem segghen.
 mijn brueders ende mijns vaders huys die int lant van chanaan waren sijn comen te mi ende si sijn manne herden van scapen ende si hebben nernsticheit cudden te voedene si hebben met hon bracht haer vee ende al dat sy mochten hebben.
 ende als hi u roepen sal ende seit.
 wat es u werc.
 soe suldi antwoerden.
 wi sijn manne heerden dijn knechte van onser kintscheit tot nu wi ende onse vaders want dit suldi segghen dat ghi sult moghen wonen int lant van gessen want die van egipten veronwerden alle herden van scapen.
 joseph ghinc in tot pharaoen ende boetscapte ende boetscapte hom ende seide.
 mijn vader ende mijn brueders haer scape ende haer vee ende al dat si besitten mochten sijn comen vanden lande van chanaan ende siet si sijn int lant van gessen.
 ende joseph bracht met hem v manne voer den coninc die achterste van sinen brueders .
 ende die coninc vraechde hem.
 wat hebdi van werke.
 si antwoerden.
 wi dijn knechte sijn heerden van scapen ende onse vaders.
 wi sijn comen om te peregrimeerne in u lant want overmits den hongher die meerrent soe en es negheen cruut te dijnre knechten cudden int lant van chanaan ende wi bidden dattu ons ghebiedes te sine dinen knechten int lant van gessen.
 ende aldus soe seide die coninc tot joseph.
 dijn vader ende dijn brueders sijn comen tot di.
 dlant van egipten es in dijn aenscouwen.
 int beste lant doetse wonen ende levert hem dlant van gessen.
 ende weetstu dat onder hon sijn nernstighe manne maectse meesters van mynen vee.
 hier na soe leidde joseph sinen vader in totten coninc ende hi setten voer den coninc.
 ende doe jacob den coninc ghebenedijt hadde ende hem die coninc vraechde.
 hoe vele sijn die daghe van den jare dijns levens.
 soe antwoerde jacob.
 die daghe der peregremagien mijns levens sijn c jaer ende xxx cleene ende quaet ende si en sijn noch niet comen tot mijnre vadere daghe inden welken si pelgrimagie hebben ghedaen.
 ende hi benedide den coninc ende ghinc uute.
 ende joseph gaf sinen vader ende sinen brueders possessie in egipten in die beste stat vanden lande ramasses ende hi voedese ende alle sijns vaders huys ende gaf elken spisen.
 want in alle die werelt soe ghebrac broet ende die hongher hadde dlant verdorven ende sonderlinghe egipten ende chanaan ute welken landen joseph alt ghelt vergaderde metten corne te vercopene ende hi bracht in sconincs tresoer.
 ende doe den luden ghelt ghebrac soe quam al egipten tot joseph ende seide.
 ghif ons broet.
 waer om sterven wi voer di als ons ghelt ghebrict.
 hi antwoerde hen.
 brengt u vee ende ic salre u spise om gheven over dat ghi negheen ghelt en hebt.
 ende doe si haer vee brachten so gaf hi hon spise om perde ende scape ende ossen ende esels ende hi voedese dat jaer om die wisselinghe vanden vee.
 ende si quamen ten anderen jaer ende seiden hem.
 wi en helen onse here niet dat ons ghelt ende vee ghebrict te gader ende di en si niet verholen dat wi niet en hebben sonder lant ende die lichaem.
 waer bi selen wy dan sterven daerstuut sien suls.
 ende wi ende onse lant selen dine sijn coept ons in sconincs dienst ende gif saet dat dlant niet woest en werde eest dat die eerdwinne verderve.
 dus cochte joseph al dlant van egipten want elc vercochte sijn possessien om die groetheit vanden honghere.
 ende hi deet al onder pharaone ende al sijn volc van den achtersten termynen van egipten totten butensten eynden sonder papen lant dat hon ghegheven was vanden coninc want dien gafmen die gheordineerde spisen uuten openbaren scueren ende daer bi soe en waren si niet ghedwonghen te vercopene haer besittinghen.
 daer om seide joseph totten volke.
 siet alsoe ghi soe besit pharao beide u ende u lant neemt saet ende sayt die ackers dat ghi vrucht hebben moecht.
 dat vijfte deel suldi den coninc gheven dander iiii deele latic u te sade ende te spisen uwen cnapen ende uwen kinderen.
 si antwoerden.
 onse salicheit es in dijn hant.
 ons here aenscouwe ons allene ende wi selen blidelijc den coninc dienen.
 van dien tide tot in desen daghe soe gheltmen in al dlant van egipten den coninghen dat vijfte deel ende hets worden als in een wet al sonder tpapelijc lant dat vri was van deser condicien.
 dus woende israhel in egipten int lant van gessen ende besaet ende hi wies ende waert seer ghemenichvoldicht.
 ende hi leefder in xvii jaer ende alle die daghe sijns levens woerden ghemaect c jaer ende xlvii.
 ende doe hi sach dat die dach naecte sijnre doet soe riep hi joseph sinen sone ende seide tot hem.
 oftic gracie vonden hebben in dijn aenscouwen soe legt dijn hant onder mijn die ende du suls mi doen ontfermherticheit ende waerheit dattu mi niet en begraefs in egipten mer dat ic slapen mach met mynen vaders ende voert mi wech uut desen lande ende begraefs my in der meerder graf.
 joseph antwoerde.
 ic sal doen dattu mi bevolen hebs.
 jacob seide.
 soe sweert mi dan.
 doe joseph swoer soe keerde hem israhel ten hoefde vanden bedde waert ende aenbeedde gode.
 doe dit dus leden was soe waert joseph gheboetscapt dat sijn vader siec was.
 ende hi nam met hem sijn twee sone manassen ende effraym ende begonste derwert te gane.
 ende men seide den ouden man.
 sich joseph dijn sone coemt totti.
 ende hi waert versterct ende sat int bedde ende doe joseph tot hem comen was soe seide hi hem.
 die almechtighe god openbaerde my in lusa die in dlant van chanaan es ende hi benedide mi ende seide.
 ic sal di doen wassen ende menichvoldighen ende ic sal di maken in scaren van volke ende ic sal di dit lant gheven ende dinen sade na di in eweliker besittinghen.
 hier om dijn twee sonen die di gheboren sijn int lant van egipten eer ic hier quam tot di si selen mijn sijn.
 effraym ende manasses selen mi werden gheacht als ruben ende symeon mer dandere di du na hem wynnen suls selen dine sijn ende men salse heeten met haerre bruedere namen in haren possessien.
 want doe ic quam van mesopotamia soe sterf mi rachel dijn moder int lant van chanaan in dien selven weghe ende het was tijt van lenten ende ic quam in effrata ende ic groefse neven den wech van effrata die met anderen name heit betlehem.
 doe jacob josephs sonen sach soe seide hi tot hon.
 wie sijn dese.
 joseph antwoerde.
 dit sijn mijn sone die mi god ghegheven hevet in deser stat.
 ende israhel seide.
 brinctse te my dat ic hon benedien mach.
 want israhels oghen waren verdonckert van groeter outheit ende hi en mochte niet claerlijc sien.
 ende doe si te hem wert nigheden soe custe hise ende omhelsese ende seide tot sinen sonen.
 ic en ben niet ghehoent van dinen aenscouwene.
 hier en boven heeft mi god vertoent dinen saet.
 ende doese joseph ghenomen hadde van sijns vaders scoet soe aenbeedde hi langs op deerde.
 ende hi settede effraym te sijnre rechter siden dat was te israhels slincker siden ende manasses sette hi te sijnre slincker siden dat was te sijns vaders rechter siden ende hi bueghese beide ten vader wert.
 ende israhel stac sijn rechte hant uute ende leidse op effrayms hoeft des mynsten brueders mer sijn slincke hant leide hi op manasses hoeft die meest gheboren was ende hi verwandelde sijn hande.
 ende hi benedide josephs sonen ende seide.
 god in wiens aenscouwene mijn vaders verwandelden abraham ende ysaac god die mi voedet van mijnre joncheit tot in desen daghe die enghel di mi verloest heeft van allen quade benedie desen kinderen ende mijn name moet op hon sijn ende oec mijnre vadere namen abrahams ende isaacs ende sy moeten wassen in menichten op dlant.
 ende doe joseph sach dat sijn vader hadde gheleit sijn rechter hant op effrayms hoeft soe nam hijt swaerlijc ende hi begreep sijns vader hant ende pinese hem te heffen van effrayms hoeft ende over te draghen op manasses hoeft ende hi seide tot sinen vader.
 vader ten betaemt also niet want dits deerstgheborene leg dijn rechtehant op sijn hoeft.
 ende jacop en wouts niet doen ende seide.
 ic weet sone ic weet dat dese oec sijn sal in volke ende hi sal werden ghemenichvoldicht mer sijn mynder brueder sal meerder sijn dan hi ende sijn saet sal in liede wassen.
 ende hi benedide hem in dien tide ende seide.
 in di sal israhel werden ghebenedijt ende men sal segghen.
 god moet di doen als effraym ende als manassen ende hi sette effraym voer manassen.
 ende hi seide tot joseph sinen sone.
 sich ic sterve ende god sal met u luden sijn ende hi sal u weder leiden te uwer vader lande.
 ende ic gheve di een deel buten dinen bruederen dat ic van amorreus hant nam in mynen swerde ende mynen boghe.
 jacob riep sijn sonen ende seide hem.
 waert vergadert dat ic u boetscappen mach wat u te gheschiene es inden uutersten daghe.
 waert vergadert ende hoert jacobs sonen hoert israhel uwen vader.
 ruben mijn eerstgheborene du best mijn stercheit ende dbeghinsel mijnre droefheit eerst in ghiften meest in ghebode.
 du waers uut ghestort als water du en moets niet wassen want du bes ghegaen op dijns vaders bedde ende besmettes sijn cuetse.
 symoen ende levi ghebruedere vechtende vate der quaetheit mijn siele en moet niet comen in haren rade ende mijn glorie en moet niet sijn in haerre vergaderinghen want in haren torne soe doedden si den man ende in haren wille soe ondergroven si den muer.
 vermalendijt si haer toren want hi es gheduerich ende haer onwerdicheit want si es haert.
 ic salse deilen in jacob ende ic salse stroeyen in israhel.
 judas di selen dijn bruedere loven dijn hande selen sijn in dijnre viande necke ende dijns vader sonen selen di aenbeden.
 judas du best eens leeus jonc sone mijn du ghinghest op ter proeien.
 du laghest rustende als een leeuwe ende als een leewinne wi salne wecken.
 die coninc roede en sal van juda niet werden ghenomen noch hertoghe van sijnre die voer dat hi comen sal dienmen senden sal ende hi sal sijn ontbeiden der lude bendende aenden wijngaert sijn voelen ende aenden wijnstoc o sone mijn sijn eselinne.
 hi sal sijn stoele dwaen met wine ende sinen mantel int bloet der druven.
 sijn oghen sijn scoenre dan wijn ende sijn tande witter dan melc.
 sabulon sal wonen aenden oever vander see ende in die stede daer die scepe staen ghereikende tot sidonem.
 ysachar es een sterc esel ligghende tusschen den termynen.
 hi sach die ruste dat si goet was ende dlant dat het alte goet was ende hi leider sijn scolderen onder om te draghene ende hi es worden dienende den tseisen.
 dan sal sijn volc vonnissen als een ander gheslechte van israhel.
 dan moet werden een slanghe inden weghe ende een cerastes inden pade bitende des paerts hoeven dat sijn op sitter valle achterwert.
 dijn salicheit sal ic ontbeiden here.
 gad toe ghegort sal hi voer hem vechten ende hi sal achter wert toe ghegort werden.
 aser sijn broet es vet ende het sal den coninghen weelde gheven.
 neptalim es een uutghesonden hert ende ghevende spraken der scoenheit.
 een toe wassende sone es joseph ende scoene van aenscouwene die dochtere liepen al op dien muer mer si verontwerden hem ende si streden ende si benijddene ende hadden ghescutten.
 mer inden stercken soe was sijn boghe ende die bande van sinen armen ende handen worden ontbonden biden handen des machtichs van jacob.
 van daer es di herde uutgegaen steen van israhel.
 dijns vader god sal dijn hulper sijn ende dalmechtighe sal di benedien metten benedixien des hemels van boven ende metten benedixien des afgronts die beneden leet metten benedixien der borste ende der vrouwen wijflijcheiden.
 dijns vaders benedixien sijn vaste worden metten benedixien van sinen vaderen tot dat quam die begherte der eweliker berghe si moeten werden op josephs hoeft ende op den tsop des heilichs kints onder sijn brueders.
 benjamin sal sijn een gripende wolf smorghens sal hi eten die proeye ende savons sal hi die rove deilen.
 ende alle dese waren inden gheslechten van israhel.
 dit sprac hon haer vader ende hi benedide elken met properen benedixien.
 ende hi gheboet hon ende seide.
 ic werde vergadert te mynen volke begraeft mi met minen vaders in die dobbel haghedochte die in hephrons van heth acker es jeghen mambre int lant van chanaan die abraham cochte metten acker van hephrone van heth in possessien des graefs.
 daer groeven sine ende saram sijn wijf daer es begraven ysaac met rebecken sinen wyve ende daer leet lya begraven.
 ende doe hi die ghebode gheeynt hadde daer hi sijn sonen mede leerde soe vergaderde hi sijn voete opt bedde ende hi sterf ende waert gheleit te sinen volke.
 als joseph dat sach soe viel hi op sijns vaders aensichte ende custen weenende.
 ende hi gheboet den medicinen sinen cnapen dat si sinen vader balsamen souden met dieren cruden ende si daden dat hon bevolen was.
 ende daer na leden xl daghe want dit was die sede vanden ghebalsamden lichame ende egipten beweendene lxx daghe.
 ende doe die tijt vanden gheweene voldaen was soe sprac joseph tot pharaons mesenieden.
 oftic gracie vonden hebbe in u aenscouwen soe spreect in pharaons oren om dat mi mijn vader besworen hevet segghende.
 sich ic sterve du sals mi begraven in mynen grave dat ic mi ghegraven hebbe int lant van chanaan.
 hier om soe sal ic op gaen ende begraven mynen vader ende ic sal weder keren.
 ende pharao seide hem.
 ganc op ende begrave dinen vader also du besworen best.
 ende doe joseph op ghinc soe ghinghen met hem alle douders van pharaoens huse ende alle die meeste van gheboerten vanden lande van egipten josephs huys met sinen brueders sonder haer cleen kindere ende haer cudden ende haer vee dat si lieten int lant van gessen.
 ende joseph hadde in sijn gheselscap waghene ende gheredene ende het waert een scare niet cleine.
 ende sy quamen totten pleyne van arad dat over die jordane leit ende daer daden si die uutvaert met groeten anxteliken gheweene ende voldaden vii daghe.
 doen dat ghesien hadden die ghene die woenden int lant van chanaan soe seiden si.
 dits een groet gheween dien van egipten ende hier omme soe hieten si dien name van dier stat gheween van egipten.
 dus daden jacobs sonen also hon jacob haer vader gheboden hadde ende si droghene int lant van chanaan ende grovenen in die dobbel haechdochte die abraham metten acker ghecocht hadde in possessien des graefs van ephron van heth teghen daensicht van mambre.
 ende joseph keerde weder in egipten met sinen brueders ende met alle sinen gheselscape doe hi sinen vader begraven hadde.
 ende doe die vader doet was soe ontsaghen hon sijn bruedere ende spraken onderlinghe dat hi masschien niet en herdencke des onrechts dat hi ghedoecht heeft ende dat hi ons ghelde al dat quaet dat wi daden.
 daer om ontboden si hem.
 dijn vader beval ons eer hi sterf dat wi di dit segghen solden uut sinen woerden.
 ic bidde dattu vergetes der mesdaet van dinen brueders ende der sonden ende der quaetheit die si tegen di daden.
 ende wi bidden oec dattu gods knecht dinen vader verlaets dese mesdaet.
 doe dit joseph hoerde soe weende hi.
 ende sijn brueders quamen te hem ende si aenbeedden langs op derde ende seiden.
 wi sijn dijn knechte.
 ende hi antwoerde.
 en wilt niet ontsien moghen wi gods wille wederstaen.
 ghi penset quaet van mi ende god verkeerde dat in goet om dat hi mi verheffen soude alsoe ghi nu siet ende om dat hi vele volcs behouden maken soude.
 en wilt niet ontsien ic sal u voeden ende u cleen kindere ende hi vertroestese ende hi sprac guedertierelijc ende sachtmodelijc.
 ende hi woende in egipten met al sijns vaders huys ende hi leefde c jaer ende x ende hi sach effrayms sonen totten derden gheslechte.
 ende op josephs worden oec gheboren machirs sonen die manasses sone was.
 als dese dinghen leden waren soe sprac hi tot sinen brueders.
 na mijn doet soe sal u god visenteren ende hi sal u op doen gaen van desen lande ten lande wert daer hi op ghesworen hevet abraham isaac ende jacob.
 ende doe hise besworen hadde ende gheseit.
 god sal u visiteren draecht ewech met u mijn beenre van deser stat soe sterf hi doe hi voldaen hadde c jaer ende x sijns levens.
 ende ghebalsamt met crude soe leidemenne in enen luchtere besiden in egipten.
 