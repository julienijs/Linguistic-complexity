dboeck der gheboorten ihesu christi des soons dauids des soons abrahams.
 abraham heeft ghegenereert isaac.
 isaac heeft gegenereert iacob.
 iacob heeft gegenereert iudam ende zijn broeders.
 iudas heeft ghegenereert phares ende zaram van thamar.
 phares heeft gegenereert esrom.
 esrom heeft gegenereert aram aram heeft ghegenereert aminadab.
 aminadab heeft gegenereert naason.
 naason heeft gegenereert salmon salmon heeft gegenereert boos van raab.
 boos heeft gegenereert obeth van ruth obeth heeft ghegenereert iesse iesse heeft gegenereert dauid den coninc.
 dauid coninc heeft gegenereert salomon wt die welcke toebehooerde vrias salomon heeft gegenereert roboam roboam heeft gegenereert abiam.
 abia heeft ghegenereert asa asa heeft ghegenereert iosaphat.
 iosaphat heeft gegenereert ioram ioram heeft ghegenereert oziam ozias heeft gegenereert ioatham ioatham heeft gegenereert achas achas heeft gegenereert ezechiam ezechias heeft gegenereert manassem manasses heeft gegenereert amon.
 amon heeft gegenereert iosiam.
 iosias heeft gegenereert iechoniam ende zijn broeders inden ouerganck van babilonien.
 ende na den ouerganck van babilonien iechonias heeft ghegenereert salathiel.
 salathiel heeft gegenereert zorobabel.
 zorobabel heeft gegenereert abiud abiud heeft gegenereert eliachim eliachim heeft gegenereert azor.
 azor heeft gegenereert sadoch sadoch heeft gegenereert achim.
 achim heeft gegenereert eliud eliud heeft gegenereert eleasar.
 eleazar heeft gegenereert matthan matthan heeft gegenereert iacob iacob heeft ghegenereert ioseph den man van maria vanden welcken geboren is iesus die geheeten wert christus.
 alle gheslachten dan van abraham tot dauid veerthien gheslachten.
 ende van dauid totten ouerganck van babilonien veerthien gheslachten ende vanden ouerganck van babilonien tot christum veerthien gheslachten.
 christi gheboorte was aldus.
 als belooft was die moeder ihesu maria ioseph eer si te samen quamen is si beuonden gheweest inden buyck hebbende vanden heyligen gheest.
 ioseph haer man.
 want hy rechtueerdich was ende en woude haer niet beschamen heeftse heymelic willen laten.
 ende hem dyt denckende.
 siet soo heeft hem geopenbaert dye engel des heren in sinen slaep segghende.
 ioseph dauids sone en wilt niet vreesen te nemen mariam dijn huysurouwe.
 want dat in haer geboren is is vanden heyligen gheest.
 sy sal eenen soon baren ende sinen naem sult ghi heeten iesum want hi sal zijn volck salich maken van haer sonden.
 ende dit is al gheseyt.
 om dat veruult soude werden dat ghene dat gheseyt is vanden heere doer den propheet seggende.
 siet een maghet sal in haer buyck hebben ende baren eenen soon ende sinen naem sal geheeten worden emanuel dwelck soo veel beduyt als god met ons.
 ende ioseph opstaende wt den slaep heeft gedaen gelijc hem die enghel des heren beuolen hadde.
 ende hi heeft ghenomen zijn huysurouwe.
 ende hy en bekende haer niet tot dat si gebaert heeft haren eersten geboren sone.
 ende hy heeft geheeten sinen naem iesum als dan iesus geboren was in bethleem iude inden dagen van herodes des conincs.
 siet die coninghen zijn ghecomen wt den oosten te ierusalem seggende.
 waer is dye die geboren is coninc der ioden.
 want wi hebben zijn sterre gesien inden oosten.
 ende zijn comen hem te aenbeden.
 hoorende herodes die coninc is verstoort geweest ende al hierusalem met hem.
 ende vergaderende alle princen der priesteren ende geleerde des volcs ondersocht van haer waer christus geboren soude worden ende dese spraken tot hem.
 in bethleem iude want also ist gescreuen door den propheet.
 ende ghi bethleem int lant van iuda in gheender manieren en zijt ghi de minste onder de princen van iuda.
 want wt v sal wtgaen een leytsman die mijn volc van israel regeren sal doen herodes heymelic geroepen hebbende die coninghen neerstelic heeft ondersocht van haer den tijt der sterren welcke haer geopenbaert had.
 ende haer in bethleem sendende heeft geseyt.
 gaet ende vraecht nerstelick vanden kinde.
 ende als ghi dat geuonden hebt so vercondiget mi weder op dat ic comende hem aenbede welcke als si den coninc gehoort hadden zijn wech gegaen.
 ende siet de sterre die si inden oosten gesien hadden voorginc huer tot dat si comende stont bouen daer dat kint was.
 ende siende de sterre zijn si verblijt geweest met groter vruecht.
 ende ingaende dat huys hebben si geuonden dat kint met maria zijn moeder.
 ende vallende neder hebben hem aengebeden ende haer scatten geopent hebbende hebben hem geoffert gauen gout wierooc ende myrre.
 ende antwoorde ontfangen hebbende inden slaep dat si tot herodem niet weder keeren en souden zij doer eenen anderen wech weder gekeert in haer lantscap.
 ende na dat si wech gegaen waren siet so heeft die engel des heren geopenbaert ioseph inden slaep seggende staet op ende neemt dat kint ende zijn moeder ende vliet in egipten ende blijft daer tot dat ic v sal seggen.
 want tsal geschien dat herodes dit kint soecken sal om te doden.
 wie opstaende heeft genomen dat kint ende zijn moeder snachts ende is wech gegaen in egipten ende was daer totter doot herodis op dat veruult soude werden dat vanden here gesproken was door den propheet seggende wt egipten heb ic mijnen soon geroepen.
 doen herodes sach dat hi bedrogen was vanden coningen wert hi wter maten gram ende seyndende heeft gedoot alle die kinderen die te bethleem ende daer ontrent in die landen ronts om liggende waren van twee iaren ende beneden na den tijt die hi vanden coningen beuraecht hadde doen was veruult dat gesproken heeft geweest door den propheet hieremiam seggende.
 een stemme is gehoort geweest in rama weyningen ende veel huylinge.
 rachel beweende haer kinderen ende en heeft haer niet willen laten troosten want si niet en zijn.
 herodes doot wesende.
 siet so openbaerde die engel des heren ioseph inden slaep in egipten seggende.
 staet op ende neemt dat kint ende zijn moeder ende gaet int lant van israel want si zijn gestoruen dye sochten tleuen des kints wie opstaende heeft genomen dat kint ende zijn moeder ende is gecomen int lant van israel.
 doen hi verhoorde dat archelaus in iudeen regneerde voor herodes sinen vader heeft hi geureest daer te gaen ende inden slaep vermaent wesende is geweken in dye eynden des lants van galileen ende comende heeft gewoont in die stadt die genaemt is nazareth op dat veruult soude worden dat doer dye propheten gesproken was want hy nazareus genoemt sal worden.
 in dien dagen is ioannes baptista ghecomen prekende in die woestine van iudeen ende seggende.
 doet penitencie want dat rijck der hemelen sal naken.
 ende dese is die ghene daer die propheet esaias af gesproken heeft seggende.
 een stemme des gheens die daer inder woestine roepende is bereyt den wech des heren ende maect zijn toepaden recht.
 ende dese ioannes hadde een cleet van kemelen hare ende een leren gordel om zijn lenden ende zijn spise was sprinchanen ende wilden honich.
 doen is wtgegaen tot hem ierusalem ende alle iudeen ende al dat lantscap ontrent der iordanen ende worden van hem in dye iordane gedoopt belijdende haer sonden.
 ende siende veel pharizeen ende saduceen tot sinen doopsel comen heeft haer geseit.
 geslachten der slangen wie sal v wisen te ontulieden den toecomenden toorn.
 hier om so doet waerdige vruchten der penitencien ende en wilt onder v lieden niet seggen wi hebben abraham tot eenen vader want ic seg v dat god mach maken dat wt dese steenen opstaen kinderen abrahe.
 die bijle is als nv aen dye wortel der bomen gestelt.
 hier om alle boom die gheen goede vrucht en doet sal af gehouwen worden ende int vier geworpen worden.
 ic doop v int water totter penitencien mer die na mi comen sal is stercker dan ic wiens scoenen ic niet weerdich en ben te dragen die sal v doopen inden heyligen geest ende met vuer wiens wan in zijn hant is.
 ende hy sal suueren sinen dorschuloer ende dye taruwe sal hi in zijn schuere vergaderen maer dat caf sal hy verbranden met onblusscheliken vuere.
 doen is iesus gecomen wt galileen tot de iordane tot ioannem om dat hi van hem gedoopt soude worden ende ioannes weygherdet hem seggende.
 ic soude van v gedoopt worden ende coemt ghi tot mi.
 iesus antwoordende heeft hem geseyt.
 laet nv toe want alsoo betaemtet ons alle rechtuerdicheyt te volbrengen.
 doen liet hi hem.
 iesus gedoopt zijnde clam ter stont wten water ende siet dye hemelen zijn geopent ende heeft gesien die gheest gods neder dalende gelijc een duue ende ouer hem comende ende siet een stemme wten hemel seggende.
 dese is mijn beminde sone inden welcken ic mi behaecht hebbe.
 doen is iesus geleyt vanden geest inder woestinen om dat hi getempteert soude worden vanden duuel.
 ende toegaende die tempteerder heeft hem geseyt.
 ist dat ghi die sone gods zijt soo segt dat dese steenen broot worden.
 wie antwoordende heuet geseit.
 het is gescreuen.
 die mensche en leeft niet alleen vanden brode mer van allen woorde dat daer coemt wt den monde gods.
 doen nam hem die duuel in die heylige stad ende stelde hem op der tinnen vanden tempel ende sprack tot hem.
 sijt ghy dye sone gods so worpt v seluen nederwaerts wanter gescreuen is dat hi sinen engelen geboden heeft van v ende in haer handen sullen si v dragen dat ghi uwen voet niet stoten en sout aenden steen iesus sprac tot hem anderwerf.
 daer is gescreuen.
 ghi en sult uwen here uwen god niet tempteren.
 weder om nam hem dye duuel op eenen seer hogen berch ende thoonde hem alle die rijcken der werelt ende haer glorie ende seyde tot hem.
 al dese sal ic v geuen ist dat ghi neder valt ende mi aenbidt.
 doen sprac iesus tot hem.
 gaet satanas wantet gescreuen is.
 vwen here uwen god sult ghi aenbidden ende hem sult ghy alleen dienen.
 doen verliet hem die duuel ende siet die enghelen quamen ende dienden hem.
 ende na dat iesus gehoort hadde dat ioannes geleuert was is hi geweken in galileam ende latende die stadt nazareth is ghecomen ende heeft gewoont in die stadt caphernaum die aende zee leyt in die eynden van zabulon ende neptalim op dat veruult soude worden dat door den propheert esaias gesproken was.
 dat lant van zabulon ende tlant van neptalim wech der zee ouer die ioerdaen dat heydensche galilea dat volck dat in duysternissen wandelt heeft een groot licht gesien ende den ghenen dye daer saten inden landtscappe der scaepen der doot dien is een licht op gegaen van dier tijt af begonst iesus te prediken ende te seggen.
 doet penitencie dat rijc der hemelen sal naken.
 ende iesus wandelende bider zee van galileen heeft gesien twee broederen symon die petrus hiet ende andream sinen broeder haer net inder zee worpende want si visscers waren ende sprac tot haer.
 volcht mi na ende ic sal v maken visschers der menschen.
 ende ter stont haer netten achterlatende zijn hem na geuolcht ende van daer voortgaende heeft hi twee ander broederen gesien iacobum den sone van zebedeus ende ioannem sinen broeder int scip met haren vader zebedeo bereydende haer netten ende hi heeft dese geroepen.
 ende dese ter stont haer netten ende haren vader latende zijn hem geuolcht.
 ende iesus omginc geheel galileen leerende in haer synagogen ende predikende dat euangelie des rijcs ghenesende alle siechede ende alle ongesonthede onder dat volck.
 ende zijn fame is gegaen in gheheel syrien ende si offerden hem alle crancken met menigerley qualen ende siecten beuangen ende dye den duuel hadden ende die maensuchtigen ende die gichtigen ende hi genas haer.
 ende veel scaren zijn hem geuolcht van galileen vanden thien steden van hierusalem ende vanden ioedtschen lande ende van ouer dye iordane.
 iesus siende die scaren is geclommen opten berch ende als hi geseten was quamen tot hem zijn discipulen.
 ende op doende sinen mont leerde hen seggende.
 salich zijn die ghene die arm van gheeste zijn want haer is dat rijck der hemelen.
 salich zijn die sachtmoedighe want si de eerde besitten sullen.
 salich zijn die suchten want si vertroost sullen worden.
 salich zijn die hongheren ende dorsten na dye rechtuerdicheyt want si versaet sullen worden.
 salich zijn dye barmhertige want si barmherticheit vercrigen sullen.
 salich zijn die suuer van herten zijn want si sullen god sien salich zijn die vreedtsamige want si sullen gods kinderen geheeten worden.
 salich zijn die ghene die veruolghinge lijden om dye rechtuerdicheyt want haer is dat rijck der hemelen.
 salich zijt ghi als die menschen v vermalendijen ende veruolgen ende alle quaet tegen v spreken liegende om minen naem dan verblijt ende veruruecht v want v loon is groot in dye hemelen.
 want also hebben si ooc veruolcht die propheten die voor v geweest hebben.
 ghi zijt dat sout der aerden ist dat het soudt zijn cracht verliest waer mede salmen dan souten.
 dan en ist voortaen niet profitelic dan wtgegoten te worden ende vanden menscen vertreden te worden.
 ghi zijt dat licht des werelts.
 een stadt dye op eenen berch leyt en mach niet verborgen worden.
 noch men onsteect gheen keersse diemen bercht onder een corenvat.
 maer men steltse op eenen candelaer om datse soude luchten alle die in huys zijn also laet v licht schinen voor die menschen op dat si v goede wercken aensien ende uwen vader die inden hemel is glorificeren.
 en wilt niet meynen dat ic gecomen ben om te ontbinden die wet oft die propheten want ic en ben niet ghecomen om dye wet te ontbinden mer om te veruullen.
 ic segge v voorwaer also lange als hemel ende aerde staen so en sal niet een letter noch oock een alder minste tijtel vander wet vergaen tot dat al gheschiet sal zijn.
 daer om so wie een van dese alderminste gheboden breect ende dye menschen also leert die sal de alderminste int rijck der hemelen ghenaemt worden.
 mer die doet ende leert dye sal int rijck der hemelen groot genaemt worden.
 ic segge v ten si dat v rechtuerdicheyt oueruloediger is dan dan der scriben ende pharizeen so en suldi int rijcke der hemelen niet mogen comen ghi hebt gehoort dat totten ouders ghesproken is.
 ghi en sult niet doot slaen want die doot slaet sal des oordeels sculdich zijn mer ic segge v dat een yegelic die op sinen broeder gram is die is des ordeels sculdich ende wie dat sinen broeder spreect racha die sal des raets sculdich zijn.
 ende wie tot sinen broeder spreect dwaes is sculdich dat helsche vuer.
 daer om ist dat ghy v gaue opten outaer offert ende ghi daer gedachtich wort dat v broeder yet tegen v heeft so laet daer voor den outaer v offerhande ende gaet eerst ende versoent uwen broeder ende dan comende sult ghi offeren v gaue.
 ouercoemt ter stont met uwen viant als ghi met hem op den wech zijt op dat uwe vyant v by auentueren niet en leuere den rechter ende de rechter v ouerleuert den dienaer ende inden kercker geworpen wort.
 voorwaer ic segghe v ghy en sult daer niet wtcomen voor dat ghi den alderlaetsten penninc weder gegeuen sult hebben.
 ghi hebt gehoort dat tot den ouders geseyt is ghi en sult gheen ouerspel doen mer ic segghe v dat soe wie een vrouwe aensiet om haer te begheren die heeft in zijn herte met haer ouerspel gedaen.
 ende ist dat v uwe rechte ooghe scandalizeert so steect die wt ende worptse van v.
 het is profiteliker dat een van uwe leden vergae dan dat v geheel lichaem in die helle geworpen worde.
 ende ist sake dat v rechte hant v scandalizeert soe snijt die af ende worptse van v het is v beter dat een van uwen leden vergae dan dat v geheel lichaem inder hellen geworpen worde.
 daer is oec geseyt.
 die laet zijn huysurouwe dye sal haer geuen eenen scheybrief.
 mer ic segge v wie zijn huysurouwe laet het en si om ouerspel dye maect dat si ouerspel doet.
 ende so wie die gelaten trout dye doet ouerspel.
 voort aen soe hebt ghi gehoort dat totten ouderen gesproken is.
 ghi en sult ghenen valschen eedt doen mer ghi sult god uwen eedt geuen.
 ic segge v dat ghi niet met allen sweren en sult.
 noch biden hemel want hi den stoel gods is.
 noch bider aerden want zijn voetbanck is.
 noch bi hierusalem want si een stadt is van eenen grooten coninc.
 noch bi v hooft en suldi niet sweeren want ghi niet een haer swart of wit maken en moecht.
 laet v woort zijn ya ya neen neen ende al dat het anders is dat is vant quaet.
 ghi hebt gehoort datter geseyt is ooge om ooge tant om tant.
 mer ic segge v niet weder te staen den quade.
 maer ist dat v yemant slaet aen v rechte wange biet hem v ander.
 ende oft yemant met v te rechte gaen wilt ende uwen rock nemen wil laet hem ooc nemen uwen mantel.
 ende metten ghenen dye v dwinct dusent screden gaet met hem twee ander dusent.
 den ghenen dye bidt van v dien geeft ende en wort niet afgekeert vanden ghenen die van v leenen wilt.
 ghi hebt gehoort datter gheseyt is ghi sult uwen naesten beminnen ende uwen vyant haten.
 maer ic segge v hebt lief v vyanden ende doet wel den ghenen die v haten ende bidt voor de ghene die v quaet doen ende veruolgen op dat ghi kinderen moecht zijn van uwen vader die in die hemelen is dye zijn sonne laet opgaen op die goede ende quade ende laet regenen op die rechtuerdige ende onrechtuerdige.
 want ist sake dat ghi die ghene bemint die v beminnen wat loon sult ghi daer voor hebben.
 en doen die publicanen dit selue niet.
 ende ist sake dat ghi v broeders alleene groet.
 wat doet ghi sonderlincs.
 en doen die heydenen dit oec niet.
 hier omme weset perfect ghelijc v hemelsche vader perfect is.
 wacht dat ghi v rechtuerdicheyt nyet en doet voor die menschen om dat ghi van haer gesien sout worden anders so en sult ghi genen loon hebben by uwen vader dye in die hemelen is.
 hier om als ghi aelmoessen doet en wilt gheen trompetten voor v blasen gelijc dye ypocriten in haer synagogen ende op die straten doen om dat si vanden menschen ghepresen mogen worden.
 voorwaer ick segge v dat si haren loon ontfangen hebben.
 als ghi dan v aelmissen gheeft en laet v slincke handt nyet weten wat uwe rechte handt doet op dat v aelmissen bliuen int verborghen ende v vader diet siet int verborgen sal v loonen.
 ende als ghi bidt so en sult ghy niet zijn ghelijck ypocriten.
 welcke beminnen in dye synagogen ende in dye hoecken der straten al staende te bidden om dat si vanden menschen ghesien souden worden.
 voorwaer ick seg v si hebben haren loon ontfanghen.
 maer als ghi bidt so gaet in v slaepcamerken ende sluyt die dore ende bidt int heymelic uwen hemelschen vader ende v vader die int verborgen siet sal v dat loonen.
 biddende en wilt niet veel spreken gelijc die heydenen doen die daer meynen dat si door vele worden verhoort worden.
 daer om en wilt desen niet gelijc worden want v vader weet wat v van node is eer ghi hem bidt daer om sult ghi aldus bidden.
 onse vader die in dye hemelen is.
 gheheylicht worde uwen name.
 v rijck toecome.
 vwen wille gheschiede ghelijc inden hemel alsoo ooc opter aerden.
 gheeft ons huden onse supersubstanciael broot.
 ende vergeeft ons onse sculden ghelijc wi onse sculdenaers vergeuen.
 ende en leyt ons niet in becoringen.
 mer verlost ons vanden quaden amen.
 want ist dat ghi den menschen vergeeft haer misdaden so sal v hemelce vader v oec vergeuen v misdaden.
.
 mer ist sake dat ghi den menschen haer misdaet niet en vergeeft so en sal uwe hemelsche vader v oec niet vergeuen v misdaden.
 ende als ghi vast en wilt niet droeuich werden gelijc de ypocriten want dese ontscicken haer aensichten om dat si dye menschen souden schinen te vasten.
 voorwaer seg ic v si hebben haren loon ontfangen.
 maer als ghi vast so salft v hooft ende wasschet v aenschijn op dat ghi die menschen niet en schijnt te vasten mer uwen vader die int verborgen is ende v vader die int heymelic siet sal v dat loonen.
 en wilt gheen schatten vergaderen opter aerden daerse die roest ende die motten verderuen ende daer dye dieuen na grauen ende stelen.
 vergadert v schatten inden hemel daerse noch roest noch motten en verderuen ende daer die dieuen niet na en grauen noch en stelen.
 want waer uwen schat is daer is v herte.
 die luchter ws lichaems is v ooge.
 daer om ist dat dijn ooghe simpel is so sal dijn geheel lichaem licht zijn.
 ende ist dat dijn ooge boos is so sal dijn geheel lichaem duyster zijn.
 hier om ist sake dattet licht dat in v is duyternissen zijn hoe groot sullen dan die duysternissen selue zijn.
 nyemant en mach twee heeren dienen oft hy en sal den eenen haten ende den anderen beminnen oft hy sal den eenen aenhanghen ende den anderen versmaden.
 ghy en moecht god nyet dienen ende mammon.
 daer om segghe ick v en wilt niet sorchfuldich zijn voor v leuen wat ghi eten sult noch oock voor v lichaem wat ghi aendoen sult en is dat leuen niet beter dan die spijse.
 ende dat lichaem niet beter dan die cleederen.
 aensiet die voghelen des hemels want si niet en saeyen noch en maeyen noch in dye schueren niet en vergaderen ende v hemelsche vader voetse.
 en zijt ghi niet veel meerder dan dese.
 ende wie isser onder v die sorchfuldelic dinckende tot zijnder lengde een cubijt toe doen mach.
 ende ooc waer om sorcht ghi voor cleederen.
 aensiet dye lelien des ackers hoe dat si wassen.
 sy en arbeyden nyet noch zij en spinnen niet.
 nochtans segge ic v dat salomon in al zijn gheheel glorie niet so ghecleet gheweest en is ghelijc een van desen ende ist dat god also cleedt het gras des ackers dat huyden is ende morghen inden ouen geworpen wort.
 hoe veel te meer v ghi cleyne van gheloue.
 en wilt dan niet sorchfuldich zijn seggende wat sullen wi eten.
 oft wat sullen wi drincken.
 oft waer mede sullen wi gecleet worden.
 want die heydenen soecken alle dese dinghen want v hemelsche vader weet dat ghi alle dese dingen van noode hebt.
 daer om soect alder eerst dat rijcke gods ende zijn rechtuerdicheyt ende alle dese dinghen sullen v toe gheworpen worden.
 daer om so en zijt niet sorchfuldich voor morgen want den dach van morgen sal hem seluen sorchfuldich zijn.
 den dage is genoech zijn eygen quaetheyt.
 en wilt niet oordelen ende ghy en sult nyet gheoordeelt worden.
 en wilt nyet verdoemen ende ghi en sult niet verdoemt worden.
 want met wat ordeel dat ghi ordeelt sult ghi geordeelt worden ende met wat mate dat ghi meet sal v gemeten worden.
 wat siet ghy een splinter in ws broeders ooge ende den balck die in v ooge is en siedi niet.
 oft hoe segt ghi uwen broeder.
 broeder laet my wt dijn ooge worpen den splinter.
 ende siet in dijn ooge is eenen balck.
 ghi ypocrijt worpet eerst den balck wt v ooghe ende daer na sult ghy sien wt te worpen dye splinter wt ws broeders ooghe.
 en geeft niet dat heylich den honden ende en worpt v peerlen niet voor die vercken op dat si die met haren voeten niet en vertreden ende die honden touwaerts hen niet en keeren ende v verschoren.
 bidt ende v sal gegeuen worden suect ende ghi sult vinden clopt ende v sal geopent worden want wie daer bidt die ontfanct.
 ende wie suect die vint ende wie clopt die sal gheopent worden.
 isser yemant onder v een mensche die welc ist dat zijn sone broot begeert sal hi hem eenen steen geuen.
 oft ist dat hi eenen visch begheert sal hy hem een serpent gheuen.
 ist dan dat ghi die doch quaet zijt uwen kinderen condt goede ghauen geuen hoe veel te meer sal dan uwe vader die in die hemelen is goet gheuen den ghenen die hem bidden.
 hier om al dat ghy wilt dat v dye menschen doen dat doet haer.
 want dat is die wet ende die propheten.
 gaet in doer die enghe poorte want die poort is wijt ende die wech is breet dye daer leyt totter verdoemenisse ende veel zijnder die door dese gaen.
 seer enghe is die poorte ende die wech smal die totten leuen leyt ende luttel zijnder diese vinden.
 wacht v van die valsche propheten die tot v comen in scaeps cleederen inwendich zijn si gripende woluen.
 aen haer vruchten sult ghise kennen.
 machmen ooc wijndruyuen vergaderen vanden doornen oft vigen van dijstelen.
 also een yegelic goede boom doet goede vruchten een quade boom doet quade vruchten.
 een goeden boom en mach gheen quade vruchten doen ende een quade boom en mach gheen goede vruchten doen.
 alle boom die gheen goede vruchten en doet sal af gehouden worden ende int vier geworpen worden.
 daer om so sult ghi dese kennen aen haer vruchten.
 niet alle die ghene die mi heer heer seit sal ingaen int rijck der hemelen.
 maer die ghene die doet den wille mijns vaders die in die hemelen is.
 in dien dage sullen veel tot mi seggen.
 here here en hebben wi niet in uwen naem ghepropheteert ende in uwen naem die duuelen wt geworpen ende door uwen naem veel crachten volbrocht.
 ende dan sal ic haer belijden want ic v noeyt ghekent en hebbe.
 gaet van mi alle die boosheyt doen.
 daer om een yegelic die mijn woorden hoort ende doetse sal gheleken worden bij eenen wijsen man die zijn huys op eenen steen getimmert heeft ende daer is eenen regen neder gedaelt ende daer zijn stromen gecomen ende winden gewaeyt ende zijn geuallen op dat huys ende ten is niet geuallen want het was op eenen steen gefundeert ende wie mine woorden hoort ende niet en doet is eenen sotten man gelijc die zijn huys opt sandt getimmert heeft ende die stromen zijn gecomen ende die winden hebben gewaeyt ende zijn opt huys geuallen ende het is ter neder geuallen ende sinen val is groot geweest.
 ende het is geschiet doen iesus dese leeringe voleyndt hadde dat die schare haer zeer verwonderde ouer sine leeringe.
 want hi leerde als macht hebbende ende niet gelijc dye scriben ende pharizeen.
 ende als hi vanden berge neder gedaelt was soe zijn hem geuolcht veel scaren ende siet een malaetsch mensche quam bi hem ende heeft hem aengebeden seggende.
 here wildi ghi moeget my suueren.
 ende wtstekende zijn hant heeft hem gheraect segghende.
 ic wil.
 wert suyuer.
 ende ter stont so was zijn malaetsheyt gereynicht.
 ende ihesus sprac tot hem siet dat ghi dit nyemant en segt.
 met gaet ende verthoont v den priester ende offert dijne ghifte die moyses gheboden heeft haer tot een ghetuychnis.
 ende doen iesus ingegaen was caphernaum is tot hem gecomen een hooftman hem biddende ende seggende.
 heere mijn knecht leyt thuys ghichtich ende wert leelic gequelt.
 ende iesus seyt tot hem.
 ic sal comen ende hem gesont maken.
 ende dye hooftman antwoorde ende heeft gheseyt.
 heere ic en ben nyet weerdich dat ghy onder mijn dack comen sout maer spreect alleen een woort ende mijn kint sal ghenesen worden.
 want ick ben een mensch die eens anders macht onderworpen is ende heb onder mi knechten.
 ende ic segghe tot desen gaet ende hi gaet ende tot den anderen coemt ende hi coemt.
 ende minen knechte doet dat ende hi doetet.
 hoorende iesus dat heeft hem verwondert ende sprac tot den ghenen dye hem na volchden.
 voorwaer ic segghe v ick en hebbe alsulcken gheloue in israel niet geuonden.
 maer ic segge v.
 veel sullender comen wt oosten ende westen ende sullen sitten met abraham isaac ende iacob int rijck der hemelen.
 ende die kinderen des rijcs sullen wtgeworpen worden in die wterste duysternis daer sal wesen screyinge ende knersinge van tanden.
 ende iesus heeft gheseyt den hooftman.
 gaet henen ende ghelijc ghi ghelooft hebt also geschiede v.
 ende zijn knecht is gesont geworden in die vre.
 ende als iesus gecomen was in dat huys petri so heeft hi gesien zijns wijfs moeder liggende ende hebbende die cortse.
 ende hy heeft gheraect haer hant ende die cortse heuet haer ghelaten.
 ende si is op gestaen ende diende haer.
 alst auont gheworden was so hebben si hem veel die duuelen hadden toe gebrocht ende hi heeft wt gheworpen die gheesten met een woort.
 ende al dye cranck waren heeft hy ghesont ghemaect.
 op dat veruult soude worden dat gheseyt was door den propheet esaiam segghende.
 hy heuet onse crancheden ontfanghen ende onse sieckheden ghedragen.
 siende iesus veel scaren om hem heuet geboden zijn discipulen dat si gaen souden ouer twater.
 ende tot hem gaende een scribe heeft geseyt.
 meester ic sal v volghen waer dat ghi gaet.
 ende iesus seyde tot hem.
 die vossen hebben holen ende dye vogelen des hemels nesten die soon des menschen en heeft niet daer hi zijn hooft mach leggen.
 een ander van zijn discipulen heeft hem geseit.
 here laet mi eerst toe dat ic mach gaen ende grauen mijn vader.
 iesus heeft geseyt tot hem.
 volcht my ende laet die dooden haer dooden begrauen.
 ende hem climmende in een scheepken zijn na geuolcht zijn discipulen.
 ende siet een groote beroerte is gheworden in die zee also dat dat schip bedect wort van dye goluen ende hi sliep.
 ende die discipulen tot hem comende hebben hem ghewect segghende heere verlost ons wij vergaen.
 ende hy seyde haer.
 wat zijt ghi vreesende cleyn van gheloue.
 doe opstaende heeft geboden den winden ende die zee ende daer is gheworden een groote stilte.
 ende die menschen verwonderden haer seggende.
 hoedanighe is dese want die winden ende die zee zijn hem hehoorsaem.
 ende doen hy dat waterken ouer ghecomen is in dat landtscap gerasenorun zijn hem te ghemoet comen twee hebbende duuelen wt de grauen ghegaen zijnde.
 ende waren bouen mate wreet also dat nyemant door dien wech gaen mochte.
 ende siet si hebben geroepen seggende.
 wat is ons met v iesu soon gods.
 sijt ghi hier ghecomen om ons te quellen voor der tijt.
 nyet verde van haer was een cudde van veel vercken weydende.
 die duuelen baden hem segghende.
 ist sake dat ghi ons werpt van hier seyndet ons inden hoop der vercken.
 ende hij sprac tot haer.
 gaet.
 si wtghegaen wesende zijn ghegaen in die vercken.
 ende siet die heel cudde der vercken wort geuoert snellic met een groot ghedruyst inde zee ende zijn gestoruen in die wateren.
 die hoeders zijn wech geloopen ende comende in die stadt hebben dit al gebootscapt ende van die de duuelen hadden.
 ende siet die ganse stadt is wtgegaen ihesus te gemoet.
 ende als si hem gesien hadden baden si dat hi wech ghinge van haer eynden.
 ende climmende iesus int scheepken is ouer geuaren ende is gecomen in zijn stadt ende siet si hebben tot hem gebrocht een gichtich int bedde liggende.
 iesus siende haer geloof heeft geseyt den gichtigen.
 soon betrout v sonden worden v vergheuen.
 ende siet sommighe vanden scriben seyden in haer seluen.
 dese blasphemeert.
 ende als iesus ghesien hadde haer gedachten heeft hi gheseyt.
 waer om denct ghi quaet in uwe herten.
 welck is lichter te segghen.
 die sonden worden v vergeuen oft te seggen staet op ende wandelt.
 op dat ghi moecht weten dat die soon des menschen macht heeft op die aerde die sonden te vergeuen.
 doe seyt hi den gichtighen.
 staet op neemt v bedde ende gaet in v huys.
 ende hi is opgestaen ende is ghegaen in zijn huys.
 ende die scharen dit siende hebben gheureest ende hebben god geglorificeert welcke sodanigen macht ghegeuen heeft den mensch.
 als iesus van daer gaen soude so sach hi sitten een mensche int tolhuys die mattheus hiet.
 ende heeft hem gheseyt volcht mi.
ende opstaende is hem na geuolcht.
 ende het is ghebuert dat iesus was sittende aen dye tafel int huys.
 siet veel publicanen ende sondaeren comende hebben mede bi die tafel gheseten met iesus ende zijn discipulen.
 die pharizeen dit siende seyden sinen discipulen.
 waer om eedt v meester met publicanen ende sondaren.
 iesus horende dat seide.
 den gesonden en is niet van node een medecijn maer die hen qualiken hebben.
 gaende leert wat dat si ic wil barmherticheyt ende niet offerhande.
 want ic en ben niet ghecomen om te roepen den rechtuerdighen maer den sondaren.
 doen zijn tot hem gegaen dye discipulen ioannis seggende.
 waer om vasten wi ende die pharizeen dicwils ende v discipulen en vasten nyet.
 ende iesus heeft tot haer geseyt.
 hoe mogen de kinderen des bruydegoms suchten also lange als met hen die bruydegom is.
 die tijt sal comen dat die bruydegom van haer ghenomen sal worden ende dan sullen si vasten.
 nyemant en sedt een stuck van grof laken in een out cleet want het neemt wech die veruollinc vant cleet ende die schoer wort argher.
 noch men en doet gheen nyewe wijn in oude flesschen anders borsten die flesschen ende die wijn wort wtgestort ende die flesschen vergaen.
 maet si doen nyeuwen wijn in neyu flesscen ende alle beyde tsamen worden si bewaert.
 als hi haer dit seyde.
 siet een prince is gecomen ende heeft hem aengebeden segghende.
 mijn dochter is gestoruen maer coemt ende legt v hant op haer ende si sal leuen.
 ende iesus opstaende is hem nae geuolcht met zijn discipulen.
 ist dat ic alleen raken mach zijn cleedt ic sal gesont wesen ende iesus omgekeert zijnde ende haer siende heeft gheseyt betrout dochter v ghelooue heeft v salich gemaect.
 ende die vrouwe is gesont gheworden in dier vren.
 ende als iesus gecomen is in dat huys des princen ende heeft gesien die trompers ende die woelende scaren seyde.
 gaet wech want dit meysken en is niet doot maer si slaept.
 ende si bespotten hem.
 ende als die schare wtgeworpen was so is hi ingegaen ende heeft haer hant gehouden ende seyde.
 meysken staet op.
 end dat meysken is op ghestaen ende dese fame is wtgegaen in al dat gheheel lant.
 ende als iesus van daer ghinck.
 zijn hem gheuolcht twee blinde roepende ende seggende.
 dauids soon ontfermt onser ende als hi gecomen is int huys zijn die blinde tot hem gecomen ende iesus seyt haer.
 geloeft ghi dat ic v dat doen mach.
 si seggen hem.
 heer ya wi doe heeft hi gheraect haer oogen seggende.
 na v geloue so geschiede v.
 ende haer ooghen zijn gheopent ende iesus heeft haer geboden seggende.
 siet datter nyemant en weet.
 ende si wech gaende hebben zijn faem bekent gemaect in al dat lant.
 dese wech gegaen zijnde so hebben si hem gebrocht een stom beseten mensche.
 ende als den duuel wtgheworpen was so heeft dye stomme gesproken ende die scharen hebben hem verwondert seggende.
 noeyt en isser aldusdanich in israel openbaer geweest.
 maer die pharizeen seyden in die prince der duuelen woorpt hi die duuelen wt.
 ende iesus ghinc alle steden ende casteelen om leerende in haer synagogen ende predikende dat euangelie des rijcs ende gesontmakende alle quellingen ende crancheden.
 ende siende dye scharen is teghens haer met barmherticheit bewegen want si ghequelt waren ende liggende ghelijc schapen die gheen harder en hebben.
 doe heeft hy geseyt zijn discipulen.
 den bou is veel mer die arbeyders zijn weynich.
 daer om so bidt den heere des bous dat hi seynde arbeyders in zijn bou.
 die eerste symon dye genaemt wort petrus ende andreas zijn broeder.
 philippus ende bartholomeus iacobus zebedei soon ende ioannes zijn broeder.
 thomas ende mattheus den publicaen.
 iacobus alphei ende thadeus symon cananeus ende iudas scarioth die welcke hem gheleuert heuet.
 in dye wech der heydenen en wilt niet gaen ende in die steden vanden samaritanen en wilt niet ingaen mer gaet lieuer tot die verloren scaepkens des huys van israel.
 gaende preect seggende.
 dat het rijc der hemelen sal naken.
 maect ghesont dye crancken verwect die doden.
 die malaetsche reynicht worpt wt die duuelen om niet hebt ghijt ontfanghen geeftet om niet.
 en wilt niet besitten gout oft siluer noch ghelt in v budelen noch mael inden wech noch twee rocken noch schoen noch een roede want een arbeyder is zijn spijse waerdich.
 in wat stadt oft casteel ghi zijt ingegaen vraghet wie daer in waerdich is ende blijft daer tot dat ghi wt gaet.
 gaende int huys groet dat seggende.
 vrede desen huyse.
 ende ist dat huys waerdich so sal v vrede op hem comen.
 ende ist des niet waerdich so sal v vrede weder tot v keeren.
 ende al die ghene die v nyet ontfanct noch en hoort v woorden wtgaende wt dat huys ofte stede afschut die vuylnis van uwen voeten.
 voorwaer seg ick v verdrageliker salt wesen dat lant der sodomiten ende der gomorren in den dach des oordeels dan dese stadt.
 siet ic sende v gelijc scapen int midden der woluen daer om so weest wijs gelijc serpenten ende simpel gelijc duuen wacht v van die menschen want si sullen v leueren in die vergaderingen ende in haer synagogen sullen si v geesselen ende voor rechteren ende voor coningen sult ghy geleyt worden om mi haer ende die heydenen tot een ghetuychnis.
 ende als si v sullen leueren en wilt nyet dencken hoe oft wat ghi spreken sult want in dye vre sal v gegeuen worden dat ghi spreken sult.
 want ghy en zijt niet dye daer spreken maer den geest ws vaders is die welcke in v spreekt.
 die een broeder sal den anderen leueren in die doot ende die vader den soen ende die kinderen sullen opstaen tegen haer ouders ende si sullense doden ende ghi sult gehaet worden van alle menschen om mijnen naem.
 die volherdich blijft totten eynde sal salich wesen.
 ende als si v veruolgen sullen in dese stadt vliet in dander.
 voorwaer seg ick v ghy en sult niet voleynden de steden van israel tot dat comt die sone des menschen die discipel en is niet bouen den meester noch dye knecht bouen zijnen heere.
 het is dye discipel ghenoch dat hy is als zijn meester ende dat die knecht si ghelijc sinen heere.
 ist dat si den vader des huysgesins hebben geheeten beelsebub hoe veel te meer zijn huysgesin.
 daer om en vreest haer niet.
 want daer en is nyet bedect dat niet ondect en sal worden ende niet heymelicx dat niet en sal werden geweten.
 dat ic v segghe in die duysternis segt dat int licht ende dat ghi int oore hoort dat preect op dye daken.
 ende en wilt niet vreesen den ghenen die dat lichaem dooden die siel en moghen si toch niet dooden.
 maer vreest meer dye welcke mach siel ende lichaem verdoemen in die helle ende werden daer niet twe musscen om eenen penninck vercocht.
 ende een van dien en sal niet vallen op der aerden sonder uwen vader die haren van v hooft zijn ghetelt.
 en wilt niet vreesen ghi zijt beter dan veel musscen.
 daer om alle die mi beliden sal voor dye menschen die sal ic beliden voor mijn vader dye daer is inden hemel.
 ende wie my versaect voor den menschen die sal ic ooc versaken voor mijn vader die daer inden hemel is.
 en wilt niet meynen dat ic ben ghecomen vrede in die aerde te senden.
 ick en ben nyet comen senden vrede mer een swaert.
 want ic ben comen scheyden den mensche tegen zijn vader ende de dochter tegen haer moeder ende de huysvrouwe des soons tegen des soons moeder ende die vianden des menschen sullen wesen die die zijn huysgesin zijn die vader ofte moeder lieuer heeft dan mi die en is mi niet waerdich.
 die lief heuet sone ofte dochter bouen mi die en is mi niet waerdich ende die niet en nemet zijn cruys ende volcht my die en is my niet waerdich.
 die zijn siel vindt die salse verliesen ende die verliesen sal zijn siel om minen wil die salse vinden.
 wie v ontfanct ontfanct my ende die mi ontfanct ontfanct den ghenen die mi gesonden heeft.
 dye een propheet ontfanct in dien naem van eenen propheet die sal een loon des propheets ontfanghen.
 ende die een rechtuerdich ontfanct in dien naem des rechtuerdighens die sal dat loon des rechtuerdigens ontfangen.
 ende so wie te drincken sal geuen een vanden alderminsten van desen een croes cout waters alleen inden naem des discipels voorwaer segghe ick v hy en lal zijn loon nyet verliesen.
 ende als ioannes gehoort hadde in die banden die wercken christi seyndede twee van zijnen discipulen heeft hem geseit.
 sijt ghi die ghene die comen sal of verbeyden wi een ander.
 ende iesus antwoordende heeft hem geseyt.
 gaet ende wederbootscapt ioanni dat ghene dat ghi gehoort hebt ende gesien.
 blinde sien cruepele wandelen melaetsche worden gereynicht douen die hooren doden staen op den armen woort gebootscapt dat euangelium.
 ende salich is al die ghene die welcke niet ghescandalizeert en wort in my.
 si wech gaende begon iesus te segghen den scharen van ioanne.
 wat zijt ghi wtgegaen in die woestine.
 te sien een riet vanden wint gheroert.
 oft wat zijt ghi wtgegaen te sien een mensche met sachten cleederen gecleet.
 siet die sacht ghecleet werden zijn in die huysen der coningen.
 mer wat zijt ghi wtgegaen te sien een propheet.
 seker segge ic v ende meer dan een propheet dese is van welcken gescreuen is.
 siet ic seynde mijnen bode voor v aensicht die uwen wech voor v bereyden sal.
 voorwaer segge ic v onder dye geboornen van vrouwen en is gheen op gestaen meerder dan ioannes baptista nochtans die minste int rijck der hemelen is groter dan hi.
 van ioannes baptisten daghen tot nv toe lijdt dat rijc der hemelen gewelt ende dye geweldige nemen dat want alle die propheten ende die wet hebben gepropheteert tot ioannem toe.
 ende ist dat ghijt ontfanghen wilt hy is helyas die comen sal.
 die ooren heeft om te horen die hore.
 wien sal ic dyt geslachte gelijken.
 het is ghelijck kinderen die daer sitten op die marct ende roepen tot haer geliken ende seggen.
 wi hebben v gesongen ende ghi en hebt niet ghesprongen.
 wij hebben v droefheyt ghesonghen ende ghi en hebt niet gheweent.
 want ioannes is gecomen noch etende noch drinckende ende si segghen hy heeft den duuel.
 die soen des menschen is ghecomen etende ende drinckende ende si seggen.
 siet een vraettich mensch ende een wijnsuper een vrient der publicanen ende der sondaren.
 ende die wijsheyt is gerechtuaerdicht van haer kinderen.
 doe heeft hi begonnen te verwiten die steden in welcken veel van zijn crachten gedaen waren dat si gheen penitencie gedaen en hadden.
 wee v corozaim wee v bethsaida want waren in tyro ende sydon die crachten geschiet die in v geschiet zijn hier voormals souden si in asschen penitencie gedaen hebben.
 nochtans seg ick v tyro ende sydon salt vergeeflijcker zijn inden dach des oordeels dan v.
 ende ghi caphernaum sult ghi totten hemel verheuen worden.
 ter hellen toe sult ghi neder vallen.
 want waert sake dat in sodoma gedaen waren die crachten welcke ghedaen zijn in v si souden by auonturen tot noch toe gebleuen hebben.
 nochtans segghe ick v dat die van sodoma verdraechlijcker sal zijn inden dach des oordeels dan v.
 in die tijt antwordende iesus heeft geseyt.
 ick bekent v vader heer des hemels ende aerdes dat ghy dyt verborghen hebt van die wise ende cloecken ende hebt geopenbaert den cleynen.
 ia vader want het also behagelic geweest is voor v.
 alle dinck is my ouer gegheuen van minen vader.
 ende neymant en kent die soen dan de vader.
 ende nyemant en heeft den vader ghekent dan die soen ende diet die soen heeft willen openbaren.
 coemt tot my al dye daer arbeyt ende die belast zijt ende ic sal v vermaken.
 neemt mijn iock op v ende leert van mi dat ic sachtmoedich ben ende oetmoedich van herten ende ghi sult uwen sielen rust winden want mijn iock is soete ende mijn last is licht.
 in dien tijt ghinck iesus op een saboth doert koren.
 ende zijn discipulen hongerende hebben beghonnen die aren te plucken ende te eeten.
 die pharizeen dit siende hebben hem geseyt.
 siet v discipulen doen dat nyet georlooft en is te doen op den saboth.
 ende hi heeft haer gheseyt.
 en hebdy nyet ghelesen wat dauid heeft gedaen als hy ende dye met hem waren hongerden.
 hoe dat hy ghegaen is int huys gods ende heeft ghegeten dye broden des voorsettincs dye welcke hem niet georloeft en waren te eten noch die met hem waren dan alleen den priesteren.
 oft en hebdi niet gelesen in die wet dat die priesteren op den saboth inden tempel den saboth breken ende vri zijn van sonde.
 ick seg v dat een groter dan den tempel is hier waert dat ghi wist wat is.
 ick wil barmherticheyt ende niet offerhande ghy en soudt noyt dye onnosele veroerdeelt hebben.
 want die soen des menschen is een heer oock des saboths.
 ende van daer gegaen zijnde is gecomen in haer synagoge.
 ende siet een mensche was daer hebbende een dorre hant ende si vrachden hem seggende.
 machmen opten sabboth ghesont maken.
 op dat si hem souden beschuldigen.
 ende hi heeft haer geseit.
 wie sas daer wesen wt v een mensch welcke sal hebben een scaep ende ist saeck dattet geuallen is in een put op den saboth sal hijt nyet aen vatten ende opboeren.
 daer om hoe veel te beter is een mensche dan een scaep.
 daer om machmen op den saboth wel doen.
 doe seyt hy den mensche.
 steect wt v hant.
 ende hy heeftse wtgesteken ende si is gesont geworden gelijc als die ander.
 die pharizeen wtgaende hebben een raet gehouden tegens hem hoe datse hem souden mogen dooden.
 iesus na dat hy dat verstaen hadde is gegaen van daer ende veel zijn hem gheuolcht ende hi heeft haer al ghesont gemaect ende heeft haer geboden datse hem niet openbaer en souden maken op dat veruult soude worden dat gesproken was door den propheet esaiam seggende.
 siet minen soen dye ick wtuercoren hebbe mijn liefste in welcke mijn siel haer wel behacht heuet.
 ick sal minen gheest op hem setten ende dat oerdeel sal hi die heydensche vercondighen.
 hi sal niet kijuen noch roepen noch neymant en sal zijn stemme hooren opter straten.
 een swac riet en sal hi niet breken ende vlas dat rokende is en sal hi niet wtdoen tot dat hy wtworpt dat oordeel tot victorie.
 ende in sinen naem sullen die heydenen hopen doe is hem gebrocht een hebbende den duuel blint ende stom ende hy heeft hem gesont gemact alsoe dat hy sprack ende sach.
 ende alle dye scharen verscricten ende seyden.
 is dit niet die sone van dauid.
 die pharizeen als si dit gehoort hadden seyden.
 dese en worpt de duuelen niet wt dan in beelsebub den prince der duuelen.
 ihesus wetende haer ghedachten heeft haer geseyt alle rijck gedeelt wesende tegen hem seluen sal worden verlaten.
 ende alle die stadt oft huys gedeelt wesende teghens hem seluen en sal niet staen.
 ende ist dat satanas wtworpet satanam so is hi gedeelt teghen hem seluen daer om hoe sal zijn rijck staen mogen.
 ende ist dat ick in beelsebub die duuelen wtworp in wien worpense v kinderen wt.
 daer om so sullen si v rechters zijn maer ist dat ick inden geest gods die duuelen wtworpe so is tot v comen dat rijc gods oft hoe mach yemant gaen in huys van een machtighe ende zijn vaten nemen ten ware dat hi te voren dye machtigen ghebonden had.
 ende dan sal hy sijn huys berouen.
 die niet met mi en is is teghens mi.
 ende die niet vergadert met mi die verstroyt daer om segge ic v.
 alle sonde ende blasphemie sal den menschen vergeuen worden mer blasphemie inden heyligen geest en sal den mensche niet vergeuen worden.
 ende wie dat een woort spreect tegen den soon des menschen tsal hem vergeuen worden mer die daer seyt een woort tegen den heyligen geest ten sal hem niet vergeuen worden noch hier noch hier namaels maect eenen goeden boom ende zijn vruchten goet oft maect eenen quaden boom ende zijn vruchten quaet want wt die vrucht vort den boom bekent.
 ghi slanghen gheslacte hoe mocht ghi goet spreken als ghi quaet zijt.
 want wt oueruloedicheit des herten so spreect den mondt.
 een goet mensch wt een goede schat brengt voort goet ende een quaet mensch wt die quade schat brengt quaet voort.
 mer ic segge v dat van alle ydel woort dat die menschen gesproken sullen hebben sullen si reden geuen inden dach des oordeels want wt v woorden sult ghi gerechtuaerdicht worden ende wt v woorden sult ghi verdoemt worden.
 doen hebben somige wten scriben ende pharizeen hem gheantwoort seggende.
 meester wi willen van v een teeken sien.
 ende hy antwoordende heeft haer geseyt.
 dat valsce ende ouerspeelige geslachte soecht een teeken ende hem en sal gheen teeken gegeuen worden dan dat teeken des propheets ione want gelijck ionas gheweest heeft inden buyck des valuis drie dagen ende drie nachten.
 also sal die soen des menschen in dat herte des aerden drie daghen ende drie nachten zijn.
 die mannen van niniue sullen opstaen int oordeel met dit geslacht ende sullen dat verdoemen want si penitencie ghedaen hebben doer die prekinge van ionas.
 ende siet meerder dan ionas is hier.
 die coninghinne van suyden sal opstaen int oordeel met dit gheslacht ende sal dat verdoemen want si gecomen is van die eynden des aerdes om te hooren salomonis wijsheit ende siet meerder dan salomon is hier.
 als een onreyn geest wtghegaen is vanden mensche so verwandelt hi droge plaetsen soekende rust ende hi en vintse niet.
 so seyt hi.
 ick sal weder keeren in mijn huys daer ic wtgegaen ben.
 ende als hy coemt so vindt hi dat leech ende met besemen ghereynicht ende verciert.
 dan gaet hi ende neemt tot hem seuen ander gheesten booser dan hi ende inghegaen zijnde woent hi daer ende dat laeste des menschen wert arger dan dat eerste.
 alsoe salt zijn met desen alder quaetsten geslachte.
 als hi noch was sprekende den scharen.
 siet zijn moeder ende zijn broeder stonden buyten soeckende hem te spreken.
 ende een heefter geseyt tot hem.
 siet v moeder ende v broeders staen buyten soeckende v.
 ende hi antwoordende heeft geseyt den ghenen die dit hem geseyt heeft.
 wie is mijn moeder oft wie zijn mijn broeders.
 ende wtstekende zijn hant tot zijn discipulen heeft gheseit.
 siet mijn moeder ende mijn broeders want wie den wille mijns vaders doet die in die hemelen is die is mijn broeder ende suster ende moeder.
 ende op dien dach is iesus wten huyse ghegaen ende heeft geseten bider zee ende veel scaren zijn vergadert tot hem also dat hy int schip geclommen wesende sadt ende dye ganse scharen stonden opten oeuer.
 ende hi heeft haer veel gesproken in parabolen seggende syet hy is wt gegaen dye daer saeyt om te sayen ende ter wilen dat hy saeyde dye somige zijn gheuallen bi den wech ende die vogelen zijn ghecomen ende hebbense opgegeten dye ander zijn gheuallen in steenige plaetsen daer si niet veel aerden en hadden ende ter stont zijnse op ghegaen daer om dat si gheen diepheyt der aerden en hadden.
 ende als die sonne opgegaen was zijnse verbrant.
 ende wantse gheen wortel en hadden zijnse dorre gheworden.
 wederom die ander zijn gheuallen in doornen ende die doornen zijn teghens haer opgestaen ende hebbense verdruckt.
 ende die ander zijn gheuallen in goede aerde ende zij hebben vrucht gegheuen die somige hondertfout die somige tsestichfout die somige dertichfout die ooren heeft om te hooren dye hoore.
 die discipulen tot hem gaende hebben geseyt.
 waerom spreect ghy tot haer in parabolen.
 ende hy antwoordende heeft haer gheseit.
 tis v gegheuen te kennen die verborgentheden des rijcs der hemelen.
 maer ten is haer niet gegheuen.
 want wie heeft dien sal ghegeuen worden ende hi sal oueruloeyen.
 maer wie niet en heeft ooc dat ghene dat hi heeft sal van hem genomen worden.
 daer omme spreeck ick tot haer in parabolen.
 want siende en sien si niet ende hoorende en hooren si noch en verstaen niet op dat veruult werde in haer die prophecie esaie welcke seyt.
 met gehoor sult ghi hooren ende ghy en sult niet verstaen ende siende sult ghy sien ende ghi en sult niet sien want dat herte van dit volck is verhart ende met haer ooren hebben si swaerlic gehoort ende hebben haer oogen gesloten op dat si niet en souden sien met haer oogen ende hooren met haer ooren ende met haer herte verstaen ende bekeert worden dat ick haer gesont mochte maken.
 maer v ooghen zijn salich want si sien.
 ende v ooren want si hooren want woorwaer segge ic v dat veel propheten ende rechtuerdighen begheert hebben te sien dat ghy siet ende si en hebbent niet ghesien ende te hooren dat ghi hoort ende si en hebbent niet ghehoort.
 daer om hoort die parabole des sayers.
 al de ghene die daer hoort dat woort des rijcs ende nyet en verstaet so coemt de quade ende neemt wech datter gesayt is in diens herte dit is die biden wech gesayt is.
 die ghene die inde steenighe aerde gesayt is dit is die dat woordt hoort ende ter stont ontfanct dat met bliscap mer ten heuet gheen wortel in hem ende ten is niet gedurich want alser tribulacye coemt oft veruolginge om twoort vort hy ter stont gescandalizeert.
 die inde doornen gesait is dit is die twoort gods hoort ende die sorchfuldicheit der werelt ende die bedriechlicheyt der rijcdommen verdruct dat woort ende twert sonder vrucht mer die inde goede aerde gesait is dit is die dat woort hoort ende verstaet ende die vrucht voortbrengt ende doet die een hondertfout ende dander tsestichfout de ander dertichfout.
 een ander parabel heeft hi haer voorgeleit seggende.
 dat rijc der hemelen is gelijc gheworden een mensche die daer sayt goet saet in zijnen acker mer als die mensche sliepe is zijn viant ghecomen ende heeft oncruyt ghesaeyt onder die tarwe ende is wech ghegaen ende als dyt cruyt ghewassen is gheweest ende heeft vrucht gedaen so heeft geopenbaert dat oncruyt ende die knechten des vaders des huysgesins comende hebben hem gheseyt.
 heere en hebt ghi niet goet saet gesaeit in uwen acker.
 daer om van waer heeftet dat oncruyt.
 ende hy heeft haer geseyt.
 een viant een mensch heeftet gedaen.
 ende zijn knechten hebben hem gheseyt.
 wilt ghy dat wij gaen ende vergaderen dye.
 ende hy heeft gheseyt.
 neen op dat ghi dat oncruyt vergarende die tarwe niet en vertrapt.
 laetse beyde wassen tot den oext ende inden tijt des oexts sal ick den mayers seggen.
 vergadert eerst dat oncruyt ende bindt dat in busschen om dat te verbranden maer dye tarwe vergadert in mijn schuer.
 een ander parabel heeft hy haer voorgheleyt segghende.
 trijc der hemelen is gelijc een mostaert saet welc een mensch nemende heeft gesaeit in zijn acker twelc tminst is onder alle saden maer na dattet opgewassen is ist dat grootste onder alle cruyt ende twert een boom also dat dye voghelen des hemels comen ende woonen in zijn tacken.
 een ander parabel heeft hy haer geseyt dat rijc der hemelen is gelijc een deesem dewelcke een vrouwe verborgen heeft in drie maten meels ter tijt toe dattet al ghesuert was dit heeft iesus gesproken door parabolen totten scharen.
 ende sonder parabolen en heeft hi haer niet geseit op dat veruult soude worden dat door den propheet geseyt was die welcke spreect.
 ic sal minen mont op doen in parabolen ende ick sal wt spreken verborgen dingen van beginsele des werelts.
 doen ghelaten hebbende die scharen is hy in huys gecomen.
 ende zijn discipulen zijn gecomen tot hem seggende.
 verclaert ons dye gelijckenisse van dye oncruden des ackers.
 hi antwoordende heeft haer geseyt.
 die daer saeyt goet saet is die soon des menschen die acker is de werelt ende tgoet saet zijn de kinderen des rijcs dat oncruyt zijn die boose kinderen dye viandt dye dese saeyt is dye duuel den oext is dye eyndinghe der weerelt dye mayers zijn dye engelen.
 daer om ghelijc dat oncruyt vergadert ende verbrant wort mettet vier also salt zijn in die eyndinge der werelt.
 die soon des menschen sal zijnden zijn engelen ende si sullen vergaderen wt zijn rijck alle verargernissen ende die ghene die daer boosheyt doen.
 ende si sullen haer worpen in eenen vierigen ouen daer sal zijn screyinge ende knersinge der tanden.
 dan sullen die rechtueerdige blincken gelijc die sonne in dat rijc haers vaders die ooren heeft om te hooren die hoore.
 weder om is dat rijc der hemelen gelijc een verholen schat inden acker welcke een mensche geuonden hebbende verborcht ende van bliscappen so gaet hi ende vercoopt alle dat hi heeft ende coopt den acker.
 weder om ist rijc der hemelen gelijc een coopman die goede peerlen soect dewelcke geuonden hebbende een goede peerle gaet ende vercoopt al dat hi heeft ende coopt dien.
 weder om is dat rijc der hemelen gelijc dat net twelc geworpen wort inder zee ende alderhande visschen vergaderende twelcke alst veruult was si op getogen hebbende aent ouer ende sittende hebben si vergadert die goet waren in haer vaten mer die quaet waren hebben si wech geworpen.
 alsoo salt gheschien in die eyndinge der werelt de engelen sullen wtgaen ende sullen verscheyden dye quade van dat middel der rechtueerdighen ende sullen haer worpen in een vierighen ouen daer sal wesen screyinge ende knersinge der tanden.
 hebt ghi dit al wel verstaen.
 si segghen hem ia wi.
 ende hi heeft haer geseyt.
 daer om alle scribe die gheleert is int rijc der hemelen die is ghelijc een mensche die vader des huysghesins is die welcke voort haelt wt sinen schat nieuwe ende oude.
 ende het is geschiet doen iesus dese parabolen gheynt hadde is hi van daer gegaen ende comende in zijn lantschap heeft haer geleert in haer synagogen alsoe dat si haer verwonderden ende spraken.
 van waer is desen dese wijsheit ende cracht.
 is dyt nyet een timmermans soon.
 heet sijn moeder niet maria.
 ende zijn broders iacob ende ioseph.
 ende symon ende iudas.
 ende zijn susteren zijnse nyet al by ons.
 daer om van waer is desen dit al.
 ende si worden gescandalizeert in hem.
 ende iesus heeft haer geseyt.
 een propheet en is niet sonder eere dan in zijn lant ende in zijn huys.
 ende hi en heeft daer niet veel teekenen ghedaen om haer ongeloofs wil.
 in die tijt heeft herodes viervorst ghehoort die faem iesu ende heeft geseyt zijn knechten dese is ioannes baptista dye opgestaen is vanden dooden ende daer om wercken die crachten in hem want herodes had ioannem gehouden ende gebonden ende had hem in een kercker geset om herodias die huysurouwe zijns broeders want ioannes die seyde hem ghi en moget haer niet hebben.
 ende willende hem dooden vreesde hi die gemeente ouermits dat si hem hielden als een propheet.
 ende op herodes gheboort dach so danste herodiadis dochter int midden en heeft herodi behaecht waer om hijt haer met eenen eedt belooft heeft te geuen wat si begeerde van hem.
 ende si eerst onderwesen zijnde van haer moeder geeft mi hier seyt si in die schotel thooft van ioannes baptista.
 ende die coninck is bedroeft gheweest.
 nochtans om den eedt ende die ghene dye met hem ter tafel saten geboot hijt te geuen.
 ende heeft ghesonden ende heeft onthooft ioannem inden kercker.
 ende zijn hooft is gebrocht in die scotel ende dat meysken ghegeuen.
 ende si heeftet ghebrocht haer moder ende zijn discipulen toegaende hebben tlichaem wech genomen ende dat begrauen.
 ende comende hebbent iesu verbootscapt.
 iesus dat gehoort hebbende is van daer gheweken in een schip tot een woeste plaetse ter siden waert.
 ende alst die scharen gehoort hadden so hebben si te voet hem geuolcht wten steden.
 ende wtgaende heeft gesien een groote schare ende haer ontfermende heeft wt haer ghesont gemaect die siec waren.
 als den auont ghecomen was so zijn zijn discipulen tot hem gecomen seggende.
 dese plaetse is woest ende die vre is nv voorleden.
 laet die scaren op dat si mogen gaen in die casteelen ende coopen haer spisen.
 ende iesus heeft haer geseit ten is hem niet van noode dat si wech gaen geuet ghi haer teten.
 ende si antwoorden hem.
 wi hebben hier niet dan vijf brooden ende twee visschen.
 ende hi seyde.
 haelt mi die herwaert.
 ende doen hi geboden hadde die scaren te sitten op dat gras nemende die vijf brooden ende twee visschen die oogen opborende inden hemel heeftse ghebenedijt ende als hijse gebroken had heeft hi die discipulen die brooden gegheuen ende die discipulen den scaren.
 ende si hebben allegader gegeten ende zijn versaet geweest.
 ende die ghegeten hadden die waren vijf duysent mannen behaluen vrouwen ende kinderen.
 ende ter stont heeft iesus zijn discipulen gedwongen te climmen in een schepken om dat si voor hem reysen souden op dander side ter tijt toe dat hi die scaren gelaten hadde.
 ende als hi die scaren ghelaten hadde is hi alleen opten berch geclommen om te bidden.
 ende alst auont geworden was so was hi daer alleen tschip midden in die zee worde benaut vanden goluen want die wint was contrary maer in die vierde wake des nachts is hy gecomen tot haer wandelende op die zee.
 ende siende hem opter zee wandelen hebben veruaert geweest seggende het is een schae ende van vreesen hebben si geroepen.
 ende terstont heeft iesus tot haer gesproken seggende.
 hebt betrouwen.
 ic bent en wilt niet vreesen.
 ende peeter antwoordende heeft hem gheseyt heer ist dat ghijt zijt gebiedt mi tot v te comen opt water.
 ende hi heeft geseyt coemt.
 ende als petrus neder geclommen was wt dat schip wandelde hi opt water om te comen tot iesum.
 mer als hi den stercken wint sach is hi veruaert geworden ende als hi begonst te sincken heeft hi geroepen seggende heere behout mi.
 ende terstont iesus wtstekende zijn hant heeft hem geuaet ende hem geseyt cleyn van betrou waerom twifelde ghi.
 ende als si int schip geclommen waren so heeft die wint op gehouden.
 voort die int schip waren zijn ghecomen ende hebben hem aenghebeden seggende.
 warachtich ghi zijt die sone gods.
 ende als si ouer geuaren waren zijn si gecomen int lant genesar.
 ende als die mannen des plaets hem gekent hebben hebben si tot alle plaetsen allesins gesonden int geheele lantschap dat daer omtrent gelegen was ende hebben hem gebrocht alle die siecken ende si baden hem op dat si alleen dat wterste van zijn cleet mochten raken ende alle die ghene diet geraect hadden zijn gesont gheworden.
 doe quamen tot iesum die scriben ende pharizeen die van ierusalem ghecomen waren seggende waerom ouertreden v discipulen die insettinghen der ouderen.
 want si en wasschen die handen niet als si broot eten.
 hi antwoordende heeft haer geseyt.
 waeromme treedt ghi ouer gods gebodt om uwe insettinge.
 want godt heeft geboden seggende.
 eert vader ende moeder ende die vader oft moeder vermaledijt die moet steruen.
 maer ghi segt so wie den vader oft der moeder seyde.
 wat ghifte van mi comen sal sal zijn tot uwen profite ende hi en sal zijn vader oft zijn moeder niet eeren.
 ende ghy hebt gods gebot teniet gemaect om v insettinge.
 ghi ypocriten te recht heeft van v gepropheteert esaias seggende.
 dit volc eert mi met haer lippen maer haer hert is verre van mi.
 aldus te vergeefs eeren si mi leerende leeringen ende gheboden der menschen.
 ende als hi die scaren tot hem geroepen hadde so heeft hi haer geseit.
 hoort ende verstaet.
 niet dat inden mont gaet besmet den mensce maer dat wt den mont gaet dat besmet den mensche.
 doe comende zijn discipulen tot hem hebben hem geseyt.
 weet ghi dat dye pharizeen dit woort hoorende gescandalizeert zijn geweest.
 ende antwoordende sprac hi.
 alle plantinge die mijn hemelsche vader niet geplant en heeft sal wt geroeyt worden.
 laet haer si zijn blinde ende leytslieden der blinden.
 ende ist dat een blinde den anderen blinde een leytsman is so sullen si beyde inden gracht vallen ende petrus antwoordende heeft hem geseit verclaert ons dese parabel.
 ende iesus heeft gheseit sijt ghi oock noch sonder verstant.
 en verstaet ghy noch niet dat al tgene dat inden mont gaet wech gaet inden buyc ende wort gheworpen inden wtganc.
 maer tgene dat wt den mont coemt dat gaet wt dat hert ende dat besmet den mensche want wt dat hert gaen quade gedachten dootslaghen ouerspel oncuysheden dieften valsche getuychenissen blasphemien dese zijn dye den mensce besmetten mer met ongewasschen handen teten en besmetten den mensce niet.
 ende iesus van daer gegaen zijnde weec in de landen tyri ende sidonis.
 ende siet een cananeeusche vrouwe van dien eynden ghecomen heeft geroepen seggende hem.
 heer dauids soon ontfermt v mijnre.
 mijn dochter wert deerlic vanden duuel gequelt.
 ende hy en heeft haer niet een woort geantwoort.
 ende zijn discipulen toegaende hebben hem gebeden seggende ontslaetse want si roept ons na.
 ende hi antwoordende seyde.
 ic en ben niet gesonden dan tot die verloren schapen des huys van israel.
 ende si is gecomen ende heeft hem aengebeden seggende.
 heer helpt mi.
 ende hy antwoordende seyde.
 ten is nyet goet tbroot der kinderen te nemen ende te worpen voor die honden.
 ende si heeft geantwoort seggende.
 immer heere want die hondekens eten van die cruymen die daer vallen van die tafelen haers heeren.
 doen heeft iesus haer geantwoort seggende.
 o vrou groot is v geloof v ghescie gelijc ghi wilt.
 ende haer dochter is gesont geworden van dier tijt af.
 ende iesus van daer gegaen wesende is gecomen bi de galileesce zee.
 ende als hi opten berch geclommen was sadt hy daer ende veel scaren zijn tot hem gecomen brengende met haer cruepelen blinde douen lammen ende veel ander ende si hebbense geworpen voor die voeten iesu ende hy heeftse gesont gemaect.
 also dat dye scharen haer verwondert hebben als si sagen die stomme spreken die lamme ghesont wesen die cruepele wandelen.
 die blinde sien ende si glorificeerden god van israel.
 ende als iesus zijn discipulen bi hem geroepen hadde heeft hi haer gheseyt.
 mi ontbermt die scaren ouermits dat si nv drie daghen by my bliuen ende niet en hebben dat si moghen eten ende hongerich en wil icse niet laten op dat si gheen gebrec en lijden inden wech.
 ende zijn discipulen seyden hem van waer crijgen wi inde woestine so veel broots dat wy mogen versaden also grooten scare.
 ende iesus seyt haer.
 hoe veel broden hebt ghi.
 ende si seyden hem.
 seuen ende een weynich viskens.
 ende hi gheboot dat die scaren souden neder sitten opter aerden.
 ende hi heeft genomen de seuen broden ende visschen ende god danckende heeft hijse gebroken ende ghegeuen zijn discipulen ende die discipulen voort den volcke.
 ende si hebben alle tsamen ghegeten ende zijn versaedt.
 ende hebben op genomen van die brocken die daer ouerbleuen seuen manden vol.
 ende die daer ghegeten hadden waren vier duysent mannen behaluen vrouwen ende kinderen.
 ende als hi die scaren gelaten had so is hi geclommen in een scheepken.
 ende is gecomen in die eynden van magedon.
 ende die phariseen ende saduceen zijn tot hem ghecomen ende tempterende baden hem dat hi haer een teeken vanden hemel soude thonen.
 ende hi antwoordende heeft geseit.
 alst auont is segt ghi het sal claer worden want den hemel is root.
 ende smorgens tsal heden tempeest zijn want den hemel droeuich siende is root.
 hypocriten die gedaente des hemels cont ghi ordeelen ende die teykenen der tijden en moecht ghi niet weten.
 dat bose ende ouerspelige geslacht soect een teeken ende haer en sal gheen teeken gegeuen worden dan dat teeken des prophetes ione.
 ende als hi haer ghelaten hadde ghinc hi wech.
 ende als zijn discipulen gecomen waren aent ander oeuer so hebben si vergheten broot met hem te nemen ende iesus heeft haer geseyt.
 siet toe ende wacht v vanden deesem der phariseen ende saduceen.
 maer si dachten in haer seluen seggende.
 want wi en hebben gheen broot genomen.
 twelc na dattet iesus wist heeft haer geseyt.
 wat denct ghi in v seluen.
 o weynich betrouwende dat ghi geen broot met v genomen en hebt.
 verstaet ghy noch nyet noch en gedenct ghi niet die vijf broden alsser vijf dusent menscen waren ende hoe veel koruen dat ghi opnaemt.
 noch de seuen broden alsser vier duysent mannen waren ende hoe veel koruen dat ghi opnaemt.
 hoe coemtet dat ghi niet en verstaet dat ic v dat nyet geseyt en heb van tbroot wacht v vanden deesem der pharizeen ende saduceen.
 doe hebben si verstaen dat hi niet geboden en had te wachten vanden deesem des broots maer van die leeringe der pharizeen ende saduceen.
 als iesus gecomen was in die palen van cesarie philippi heeft hy gheuraecht zijn discipulen seggende.
 wien seggen die menscen te wesen den soen des menschen.
 si seyden die sommige ioannem baptistam die somige helyam die sommige hieremiam oft een wten propheten.
 iesus seyde haer.
 mer ghy wien segt ghi mi te wesen.
 antwoordende symon petrus heeft geseit.
 ghi zijt christus die leuende gods sone.
 ende iesus antwoordende heeft geseyt.
 salich zijt ghy symon ians soon want vleesch ende bloet en heeftet v niet gheopenbaert maer mijn vader die inden hemel is.
 ende ick segghe v dat ghy zijt petrus ende op desen steen sal ick timmeren mijn kercke.
 ende dye poorten des hels en sullen niet vermogen tegens haer.
 ende ic sal v geuen dye slotelen des rijcs der hemelen.
 ende al dat ghi binden sult opter aerden sal ende in die hemelen gebonden wesen ende al dat ghy ontbinden sult opter aerden sal ende in die hemelen ontbonden wesen.
 doen heeft hy geboden zijn discipulen dat si nyemant en souden segghen dat hy iesus christus waer.
 ende van dier tijt begonst iesus te bewisen zijn discipulen dat hy soude moeten gaen te hierusalem ende veel liden van dye ouders ende princen der priesteren ende scriben ende gedoot soude worden ende opten derden dach soude verrisen.
 ende als hem petrus aen deen side gheleyt hadde begonst hi hem te straffen seggende.
 here dat si verre van v dit en sal v gheens sins geschien maer omgekeert zijnde heeft hi petro geseyt.
 gaet achter mi sathanas ghi zijt mi hinderlic want ghi en verstaet niet dat ghene dat godlic is maer dat menschelick is.
 doen heeft iesus zijn discipulen geseyt.
 ist dat yemant na mi comen wil die versake hem seluen ende neem zijn cruys ende volge mi na.
 want die zijn siel wil behouden dye salse verliesen.
 ende wederom dye zijn siele verliesen wil om minen wil die salse vinden.
 want wat batet een mensche ist dat hi heel die werelt gewonnen heeft ende zijn siele scade gedaen heeft.
 oft wat sal een mensche gheuen daer hi zijn siele mede verlossen mach.
 want die soon des menschen sal comen in die glorie zijns vaders met zijn engelen ende dan sal hi een yegeliken weder geuen na zijn wercken ic segge v voorwaer daer zijn somige van die hier staen ende den doot niet smaken en sullen voor dat si den soon des menschen sullen sien comen in zijn rijck.
 ende na ses daghen heeft iesus tot hem ghenomen petrum ende iacobum ende ioannem sinen broeder ende leydense aen deen side op eenen hoghen berch ende zijn figuere is verandert gheworden voor haer.
 ende zijn aensicht blincte gelijc die sonne.
 ende zijn cleederen zijn wit gheworden als sneeu.
 ende siet moyses ende helyas hebben haer vertoont sprekende met hem.
 petrus antwoordende heeft iesu geseyt.
 heere hier is ons goet te wesen wildi laet ons hier maken drie tabernaculen v een ende moyses een ende helye een.
 doen hi noch sprekende was siet een lichtende wolcke omscheemde haer.
 ende siet een stemme wt die wolcke segghende.
 dit is mijn lieue soon inden welcken ic mi wel behage.
 hoort hem.
 ende als die discipulen dit gehoort hadden zijnse neder geuallen op haer aensicht ende zijn zeer veruaert geworden.
 ende iesus toe gaende heeft haer gheraect ende gheseyt staet op ende en vreest niet ende nae dat si haer ooghen opgheboert hadden saghen si nyemant dan iesum alleene.
 ende doen si neder ghingen vanden berch heeft iesus haer geboden seggende.
 en segt nyemant den visioen ter tijt toe dat die soon des menschen vanden dooden opstaet.
 ende zijn discipulen hebben hem geuraecht seggende.
 waer om segghen dan dye scriben dat helyas eerst comen moet.
 ende iesus antwoordende heeft haer gheseyt.
 helyas sal eerst comen ende sal alle dinck reformeren.
 maer ick segghe v dat helyas nv gecomen is ende si hebben hem nyet gekent ende hebben in hem ghedaen al dat si wouden.
 ende alsoo sal dye soon des menschen van haer lijden.
 doen hebben dye discipulen verstaen dat hi haer van ioannes baptista geseyt hadde.
 ende doen hi totten scaren ghecomen was is tot hem gecomen een mensche met geboghen knyen seggende.
 here ontfermt v ouer mijn sone want hi maensieck is ende wort leliken gequelt ende valt dicwil int vier ende dicwil int water ende ic heb hem v discipulen gheoffert ende si hebben hem niet mogen ghenesen.
 ende iesus antwoordende heeft geseit.
 o ongeloouige geslacht ende verkeerde hoe lange sal ic noch bi v wesen.
 hoe lange sal ic v liden.
 haelt hem hier tot my.
 ende iesus heeft hem gestraft ende die duyuel is wt hem gegaen.
 ende tkint is genesen van dier vren af.
 die discipulen doen comende tot iesum int heymeliken hebben gheseyt.
 waerom hebben wi hem niet mogen wtworpen.
 iesus heeft geseyt om v ongeloofs wille.
 want ic segge v voorwaer.
 hebt ghi gheloof als een mostaertsaet so sult ghi desen berch seggen vertrect van hier ende hi sal vertrecken ende niet en sal v onmoghelic wesen.
 maer dit geslacht en wort niet wtgheworpen dan door bidden ende vasten.
 ende als si verkeerden in galileen heuet iesus haer geseit.
 die sone des menschen sal geleuert worden in der menschen handen ende si sullen hem dooden ende des derden daechs sal hi verrisen.
 ende si zijn zeer bedroeft gheworden.
 ende als si gecomen waren in die stat caphernaum zijn ghecomen tot petrum die den tsijs penninck ontfingen ende hebben geseyt.
 betaelt v meester geen tsijs.
 hi seit.
 ia hi.
 ende als hi int huys ghegaen was voorquam hem iesus seggende.
 wat dunct v symon.
 die coningen des lants van wien nemen si tribuyt oft tsijs van haer kinderen oft van die vremde.
 petrus seyt hem.
 van die vremde iesus seyt hem.
 daerom zijn die kinderen vry maer op dat wi haer niet en scandalizeren gaet totter zee werpt uwen hangel wt ende die visch die welcke eerst voortcomen sal dien neemt ende als ghi sinen mont op hebt gedaen sult ghi vinden eenen haluen gulden neemt hem ende geeften haer voor mi ende v.
 in die vre zijn die discipulen tot iesum gecomen seggende wie meendi dat die meeste is int rijck der hemelen.
 ende iesus een kint tot hem geroepen hebbende heeft hijt geset int midden van haer ende heeft geseyt.
 voorwaer segge ic v ten si dat ghi bekeert wort ende wort als kinderen ghi en sult niet ingaen int rijck der hemelen.
 daerom wie hem seluen vernedert als dit kint dese is die meeste int rijck der hemelen.
 ende wie ontfanct een aldusdanighen kindeken in mijnen name dye ontfanct my.
 ende dye een van dese cleyne die in mi gelouen scandalizeert twaer hem beter dat een molensteen die vanden ezel wert getogen aen sinen hals gehangen worde ende gedrenct worde in die diepte des zees.
 wee die werelt van scandalizacie want het is van node datter scandalizacien comen nochtans wee die menschen doer den welcken scandalizacie coemet.
 ist sake dat v handt oft v voet v scandalizeert snijtse af ende worptse van v.
 tis v beter totten leuen ingaen cruepel oft lam dan twee handen oft twee voeten hebbende geworpen te worden int eewighe vier.
 ende ist dat v ooghe v scandalizeert neemtse wt ende worptse van v.
 tis v beter dat ghy met een ooge ingaet int leuen dan ghi twee oogen hebbende wort gheworpen int helsche vuer.
 siet toe dat ghi niet en versmaet een wt desen cleynsten want ick seg v dat haer enghelen in die hemelen altijt sien dat aensicht mijns vaders die in die hemelen is.
 want die soon des menschen is gecomen om te behouden dat verloren was.
 ende ist dattet gebuert dat hijt vindt.
 ick seg v voorwaer.
 also is die wille niet voor v vader die inde hemelen is datter een van dese cleynste verloren gaet.
 ist dat v broeder teghen v misdoet gaet ende straft hem tusschen v ende hem alleene ist dat hi v hoort so hebt ghi uwen broeder gewonnen.
 maer ist dat hi v niet en hoort neemt tot v noch een oft twee op dat in die mont van twee oft drie getuygen alle woordt staen mach.
 ist saecke dat hy haer nyet en hoort segget der kercken.
 ist dat hy die kerc niet en hoort so laten v wesen als een heyden ende publicaen.
 ick seg v voorwaer.
 so wat ghy binden sult opter aerden dat sal gebonden zijn ende inden hemel.
 ende so wat ghi ontbinden sult opter aerden dat sal ontbonden zijn inden hemel.
 wederom seg ic v ist dat twee wt v ouer een draghen opter aerden van alle dinck dat si begheeren sullen sal haer geschieden van minen vader die in die hemelen is.
 want waer twee oft drie vergadert zijn in mijnen naem daer ben ick int midden van haer.
 doen quam petrus tot hem ende heeft gheseyt.
 heere hoe menichmael sal mijn broeder tegen my misdoen ende ic salt hem vergeuen.
 tot seuenmael.
 iesus seyde tot hem.
 ick en segge v nyet tot seuenmael maer tot seuen en tseuentich mael.
 daer om ist rijck der hemelen gelijc een mensche die een coninc is die rekeninge doen woude met zijn knechten ende doe hy begonst te rekenen is hem een voorgebrocht dye hem schuldich was thien dusent ponden.
 ende als hy niet en hadde waermede dat hy mocht betalen.
 so gheboot die here hem ende zijn wijf ende zijn kinderen ende al dat hi hadde te vercoopen ende betalinge te doen.
 ende die knecht neder vallende badt hem seggende.
 weest lijdsaem tegen mi ende ick salt v al weder geuen.
 ende die here ontfermende den knecht heeft hem los gelaten ende dye scult hem quijt gescolden.
 ende die knecht wtgaende heeft geuonden een van sine medeknechten die hem schuldich was hondert penningen ende die handt in hem slaende tooch hem metten hals segghende.
 betaelt dat ghy schuldich zijt.
 ende nederuallende zijn medeknecht badt hem seggende.
 weest lijdsaem tegen mi ende ic salt v al weder geuen.
 mer hi en woude niet ende ghinc henen ende worp hem inden kercker tot dat hi die schult betaelde.
 ende als zijn medeknechten ghesien hadden datter gheschiede zijn si zeer bedroeft ghecomen ende hebben haren heere te kennen ghegeuen al datter gheschiet was.
 doe riep hem zijn heer ende seyde hem.
 ghi boose knecht al die schult heb ic v quijt ghelaten als ghy mi gebeden hadt en moeste ghy oec v medeknecht niet ontfermen ghelijc ick uwer ontfermde.
 ende zijn heere toornich zijnde heeft hem ouergeleuert den pijnigers ter tijt toe dat hi betaelde die geheele schult.
 ende also sal mijn hemelsche vader v doen ist dat ghi een yeghelic uwen broeder niet en vergheeft wt uwer herten.
 ende tis geschiet doen iesus dese sermonen gheeynt hadde vertrac hi van galileen ende is gecomen in die eynden van iudeen ouer die iordaen ende veel scaren zijn hem na geuolcht ende heeftse daer gesont gemaect.
 ende die pharizeen zijn tot hem gecomen tempterende hem ende seggende hem.
 ist een man geoorloft te scheyden van zijn huysurouwe om een yeghelike sake.
 die welcke haer antwoordende heeft haer gheseyt.
 hebt ghi niet ghelesen dat die ghene die de mensche maecte van beghin heeft haer een man ende vrou gemaect.
 ende hi heeft haer geseyt.
 daer om sal een mensch vader ende moeder laten ende sal bi zijn wijf geuesticht wesen ende si sullen zijn twee in een vleesch alsoo en zijnse nv niet twee maer een vleesch.
 daer om dat god te samen gheuoecht heeft laet dat die menschen niet scheyden.
 si segghen hem.
 waer om heeft dan moyses gheboden te geuen een verstoot brief ende haer te laten.
 hij heeft haer geseyt.
 moyses heeft v toeghelaten om die herdicheyt uwer herten te verlaten v wiuen.
 maer vanden beghin en heeftet so niet gheweest.
 maer ic seg v dat so wie zijn wijf verlaet anders dan om ouerspel ende een ander trout dese doet ouerspel ende wie die verlaten trout die doet ouerspel.
 ende zijn discipulen seyden hem.
 ist dat die sake des menschen met zijn wijf aldus heeft so en ist niet goet te houwen.
 die welcke heeft haer geseyt.
 nyet al en verstaen dat woordt mer dient gegeuen is want daer zijn besneden die van moeders buyck also gheboren zijn ende daer zijn besneden die vanden menschen besneden gemaect zijn.
 ende daer zijn besneden die hen seluen besneden hebben om trijc der hemelen.
 diet nemen mach die nemet.
 doe zijn hem gebrocht kinderen om dat hi die hant op haer leggen soude ende bidden.
 die discipulen straften haer.
 mer iesus seyde haer.
 laet die kinderen toe ende en verbiet haer niet tot mi te comen want sulcker is trijc der hemelen.
 ende als hi haer die hant op geleyt hadde is hi van daer gegaen.
 ende siet een tot hem comende heeft hem geseit goede meester wat sal ic goets doen op dat ic dewige leuen mach hebben.
 de welke heeft hem gheseyt.
 waer om vraechstu mi vanden goede.
 daer is een goet dat is god.
 wilt ghi ingaen int leuen.
 onderhout die geboden.
 hi seit hem welcke.
 ende ihesus seyde.
 ghi en sult niet doot slaen.
 ghy en sult gheen ouerspel doen.
 ghi en sult niet stelen.
 ghi en sult gheen valsch getuych segghen.
 eert vader ende moeder.
 ende ghi sult uwen naesten lief hebben als v seluen.
 die iongelinc seyt hem.
 al dese heb ick onderhouwen van mijn ioncheyt af wat ghebreect mi noch.
 iesus heeft hem geseyt ist dat ghy volmaect wesen wilt gaet ende vercoopt al dat ghi hebt ende geuet den armen ende ghi sult een scat inden hemel hebben ende coemt volcht mi.
 ende doen die iongelinc dese reden ghehoort hadde is hy droeuich wech gegaen want hy was hebbende veel besittingen.
 ende iesus heeft sinen discipulen gheseyt.
 voorwaer seg ic v.
 die rijcke sal swaerlick int rijck der hemelen gaen.
 ende weder om seg ic v.
 lichteliker ist een kemel doer een naelden ooghe te gaen dan een rijcke in te gaen dat rijck der hemelen.
 dit gehoort hebbende die discipulen verwonderden hen zeer seggende.
 wie mach dan behouden worden.
 ende ihesus haer aensiende heeft haer geseyt.
 dat is biden menschen onmogelic maer by god zijn alle dingen mogelic.
 doen antwoordende petrus heeft geseyt.
 siet wi hebben alle dinck ghelaten ende zijn v na gheuolcht wat sal ons daer om wesen.
 ende iesus heeft haer geseit.
xij.
 geslachten van israel.
 ende al dieghene die laet huys oft broeders oft susters oft vader oft moeder oft huysurou oft kinderen oft ackeren om mijnen naem dye salt honderfout ontfanghen ende dat eewich leuen sal hi besitten.
 ende veel die de eerste zijn sullen die laetste worden ende die laetste die eerste.
 want dat rijck der hemelen is gelijck een mensche die vader des huysghesins is dye wtgegaen is des morghens zeer vroech om in sinen wijngaert arbeyders te hueren.
 ende als een vorwaert ghemaect was met dye arbeyders op een daghelicse penninck heeft hijse in sinen wijngaert gesonden.
 ende wtghegaen wesende ontrent der derder vren heeft ander gesien op die marct ledich staende ende heeft haer geseit.
 gaet ghy ooc in minen wijngaert ende dat recht is sal ic v geuen.
 ende si zijn henen gegaen.
 wederom is hi wtghegaen ontrent der sester ende neghenster vren ende heeft des gelijcs ghedaen.
 ende ontrent der elfster vre is hi wtgegaen ende heeft ander gheuonden staende ende seyt haer.
 wat staet ghi hier ledich den gheheelen dach.
 si seggen hem.
 want ons nyemant gehuert en heeft.
 hi seide haer.
 gaet henen ghi ooc in minen wijngaert.
 alst laet geworden was so seyde die here des wijngaerts tot sinen procuratuer.
 roept die arbeyders ende geeft haer loon beghinnende vanden laetsten totten eersten.
 ende als si quamen die ontrent der elfster vren gecomen waren hebben haer penningen ontfangen ende die eerste comende hebben ghemeent dat si meer ontfangen souden ende si ontfinghen ooc elcs haer penningen.
 ende si ontfangende murmureerden teghen den vader des huysghesins segghende.
 dese leste en hebben maer een vre gewracht ende ghi hebt haer ons ghelijc ghemaect de welcke die last des dages ende de hitte gedraghen hebben.
 ende hy heeft geantwoort een van haer ende heeft gheseyt.
 vrient ick en doe v gheen onrecht en zijt ghy nyet met mi ouercomen om eenen penninc.
 neemt dat v is ende gaet.
 ick wil desen laesten oock gheuen ghelijck v.
 en mach ick niet doen dat ick wille.
 oft v ooghe quaet is want ick goet ben.
 also sullen dye laetste die eerste zijn ende die eerste die laeste.
 want veel zijnder gheroepen maer weynich wtuercoren.
 doen is tot hem ghecomen dye moeder der kinderen zebedei met haren sonen aenbiddende ende begerende wat van hem.
 ende hy seyt haer.
 wat wildi.
 si heeft hem geseyt.
 segt dat dese twee mijn sonen sitten in dijn rijc de een aen dijn rechter hant ende die ander aen dijn slincker hant.
 ende ihesus antwoordende heeft gheseyt.
 ghy en weet niet wat ghi bidt.
 muechdi drincken den kelc die ick drincken sal.
 si segghen hem wi mogen.
 hy heeft haer gheseyt.
 ghi sult minen kelc drincken maer te sitten aen mijn rechter handt ende mine slincker handt en behoort mi nyet v te gheuen mer diet bereyt is van minen vader.
 alst die thien gehoort hadden so zijn si veronwaerdicht geweest van dese twee broederen.
 mer iesus heeftse geroepen tot hem ende geseyt.
 ghi weet dat die princen der heydenen hebben heerschappie ouer haer ende die groot zijn gebruycken macht ouer haer.
 also en salt onder v niet zijn mer so wie onder v groot wil worden laet die v dienaer zijn ende dye onder v dye eerste wil zijn dye sal v knecht zijn.
 ghelijck die sone des menschen niet gecomen en is ghedient te woorden mer te dienen.
 ende gheuen zijn siel een verlossinghe voor vele.
 ende si wech gaende van ierico is hem gheuolcht een groote schare.
 ende siet twee blinde sittende by den weghe hebben ghehoort dat ihesus voor by ghinck ende hebben gheroepen seggende.
 o heere ontfermt onser dauids soon.
 ende dye schare strafte haer dat si swijghen souden maer si riepen veel te meer segghende.
 heere ontfermt onser dauids soon.
 ende ihesus heuet gestaen ende heeft haer gheroepen ende geseit wat wildi dat ic v doen sal.
 si seggen hem.
 here dat onse ooghen gheopent worden.
 ende iesus ontfermende haer heeft haer oogen gheraect.
 ende ter stont hebbense gesien ende si zijn hem na geuolcht.
 ende als si ghenaecten hierusalem ende tot bethphage ghecomen waren totten berch van oliueten.
 heeft iesus twee discipulen ghesonden seggende haer.
 gaet int casteelken dat teghen v is ende ter stont sult ghi een eselin ghebonden vinden ende een vuelken met haer.
 ontbintse ende leytse tot my.
 ende oft v yemant wat seyt segghet.
 die heere heeft dese van noode.
 ende ter stont sal hy haer laten.
 ende dit is gheschiet op dat veruult soude worden datter ghesproken is door den propheet seggende.
 segghet die dochter van syon.
 siet v coninck coemt v sachtmoedich sittende op een eselinne ende die ionghe des iucdragenden ezels.
 ende die discipulen gaende hebben ghedaen als ihesus haer beuolen hadde.
 ende hebben die ezelinne ende die ionghe ghebracht ende hebben haer cleederen op haer gheleyt ende hebben hem daer op doen sitten.
 ende veel scaren hebben haer cleederen inden wech ghespreyt.
 ende dander sneden tacken van die boomen ende spreydense inden wech.
 ende die scaren die voorghingen ende na volchden riepen seggende.
 osanna den soon dauid gebenedijt is hi dye daer coemt inden naem des heeren.
 osanna int alder hoochsten.
 ende als hy ghegaen was in hierusalem is alle die gantse stadt beroert geweest segghende.
 wie is dese.
 ende dat volck seyde.
 dit is ihesus een propheet van nazareth galilee.
 ende iesus is inden tempel gods ghegaen ende worp wt al die coopende ende vercoopende waren inden tempel ende die tafelen vanden wisselaren ende die stoelen van dye duyuen vercochten heeft hy om ghekeert.
 ende heeft haer gheseyt.
 daer is gescreuen.
 mijn huys sal een bede huys ghenoemt worden.
 ende ghy hebt dat een moortcuyl gemaect.
 ende daer zijn tot hem gecomen inden tempel blinde ende cruepelen ende hi heeftse gesont gemaect.
 die princen der priesteren ende scriben gesien hebbende die wonderlike dingen dwelcke hi gedaen had ende die kinderen inden tempel roepende ende seggende osanna den soon dauid.
 so zijn si toornich gheweest ende hebben hem gheseyt.
 hoort ghi wel wat dese segghen.
 ende iesus seyt haer.
 ia ick en trouwe.
 hebt ghi noeyt ghelesen.
 want wt den mont der kinderen ende die suyghende zijn hebt ghi dat lof volmaket.
 ende als hi haer ghelaten hadde is hy wter stadt ghehaen in bethanien ende is daer gebleuen smorghens weder in dye stadt keerende heeft hem gehongert.
 ende siende eenen vijch boom bi den wech isser bi gecomen ende en heeft nyet in haer geuonden dan bladeren allene.
 ende hy heeft tot haer gheseyt.
 nae dese tijt en moet wt v gheen vrucht wassen inder eewicheyt.
 ende die vigheboom is ter stont dorre geworden.
 ende alst die discipulen gesien hadden hebben si hen verwondert seggende.
 hoe isse so gheringe verdroocht.
 ende iesus antwoordende seyt haer voorwaer seg ick v waert dat ghi gheloof hadt ende niet en twifelde so sout ghi niet alleen doen dat den vijgeboom geschiet is maer al seyde ghi desen berch heft v op ende werpt v in die zee het sal geschien.
 ende al dat gheen dat ghi bidden sout in v gebet gelouende sult ghijt vercrigen ende als hi gecomen was inden tempel so zijn tot hem gecomen daer hi was leerende die princen der priesteren ende ouders des volcs segghende.
 in wat macht doet ghi dit.
 ende wie heeft v dese macht gegeuen.
 iesus antwoordende heeft haer geseit ic sal ooc v een woort vragen twelck ist sake dat ghijt mi segt so sal ic ooc segghen in wat macht dat ic dit doe.
 ioannes doopsel van wien wast.
 wten hemel oft wten menschen.
 ende si hebben by haer seluen ghedocht segghende.
 seggen wi wt den hemel so sal hi ons seggen waer om en hebt ghi dan hem niet gelooft.
 ende ist dat wi seggen wten menschen so vreesen wi die scaren want si hadden ioannem al te samen voor een propheet ende ihesu antwoordende hebben si gheseyt.
 wi en wetens niet.
 ende hy heeft tot haer geseyt.
 noch ic en segghe v ooc nyet in wat macht dat ic dit doe.
 mer wat dunct v.
 een mensch had twee sonen ende gaende totten eersten heeft gheseyt sone gaet heden ende werct in minen wijngaert.
 ende hi antwoordende sprack.
 ick en wil.
 ende daer na berou crigende ghinc hi henen.
 ende gaende totten ander heeft des gelijcs geseyt.
 ende die antwoordende sprack.
 ic gae heer.
 ende hi en is niet gegaen.
 wie van dese twee heeft gedaen den wil des vaders.
 ende si seggen hem.
 die eerste.
 iesus sprack tot haer voorwaer seg ic v dat die publicanen ende hoeren voor v sullen gaen int rijck gods want ioannes is tot v gecomen doer den wech des rechtuerdicheyts ende ghi en hebt hem niet gelooft die publicanen ende die hoeren hebben hem ghelooft.
 ende ghi siende en hebt gheen penitencie gedaen daer na om hem te geloouen.
 hoort een parabel.
 een mensch wasser een vader des huysgesins die welcke geplant heeft eenen wijngaert ende heefter eenen tuyn om gheleet ende heeft een pers daer in ghegrauen ende een toren ghetimmert ende heeft hem die boulieden verhuert ende is pelgrimagie gereyst ende als die tijt der vruchten ghenaect was so heeft hi gesonden zijn knechten tot die ackerlieden op datse die vruchten ontfangen souden.
 ende de boulieden zijn knechten gegrepen hebbende hebben den eenen gesleghen dander gedoot den derden gesteent.
 weder heeft hi ghesonden ander knechten meer dan deerste ende si hebben haer des gelijcs ghedaen.
 ende ten laetsten heeft hi gesonden tot haer sinen soon seggende.
 si sullen misschien minen soon ontsien.
 ende die ackerlieden als si den soon gesien hebben hebben geseyt onder malcanderen.
 dit is dye erfgenaem coemt laet ons hem dooden ende wi sullen zijn erf hebben.
 ende als si hem geuaet hebben hebben si hem wt den wijngaert geworpen ende gedoot.
 daer om wanneer die here des wijngaerts coemt wat sal hi desen boulieden doen.
 sij seggen hem.
 die quade sal hi qualic doen vergaen ende sinen wijngaert sal hi ander boulieden verhueren welcke hem vrucht sullen gheuen op sinen tijt.
 iesus sprac tot haer.
 hebt ghi noyt gelesen in die scriften.
 die steen welcke die werclieden verworpen hadden dye is gemaect int hooft des hoecs.
 dat is vanden heer gedaen ende tis wonderlic in ons oogen.
 daer om segge ic v dat rijck gods sal van v genomen worden ende tsal gegeuen worden den heydenen doende zijn vrucht.
 ende die daer valt op desen steen sal ghebroken worden.
 maer op wien dat hi valt sal hi te niet maken.
 ende als die princen der priesteren ende die pharizeen gehoort hadden dese parabolen hebben si verstaen dat hi van haer sprack ende soeckende hem te vanghen hebben gheureest dye scharen want si hielden hem voor een propheet.
 ende ihesus antwoordende heeft weder om gesproken tot haer door parabolen ende gheseyt.
 trijck der hemelen is gelijc geworden een mensche die coninc was die welcke bereyt hadde sinen soon een bruyloft ende heeft wtgesonden zijn knechten te roepen dye daer totten bruyloft ghenoot waren ende si en wouden niet comen.
 weder om heeft hy wtgesonden ander knechten seggende.
 segt die ghenooden.
 siet mijn maeltijt heb ic bereyt mijn ossen ende mijn ghemeste beesten zijn gheslaghen ende tis al bereyt coemt ter bruyloft.
 ende si en hebbent niet waer ghenomen ende zijn wech ghegaen die een in sinen acker die ander tot zijn comenschappen ende dander hebben zijn knechten gehouden ende haer spijt aenghedaen hebbende hebben haer ghedoot.
 ende doen dye coninc dit ghehoort hadde is hy toornich gheworden ende zijn heyr ghesonden hebbende heuet bedoruen die dootslagers ende haer stadt aen brant ghesteken.
 doen sprack hi tot sinen knechten.
 die bruyloft is bereyt maer die daer ghenoot waren en waren niet waerdich daer om so gaet in die wtganghen der weghen ende al die ghi vindt die roept ter bruyloft.
 ende zijn knechten zijn wtgegaen in die weghen ende hebben vergadert al die ghene die si hebben gheuonden quade ende goede tsamen ende die bruloft is veruult met gasten.
 ende als die coninc ingegaen is om te sien die daer aen die tafelen saten heeft hy ghesien eenen mensche die niet ghecleet en was met dat bruyloft cleet ende sprack tot hem vrient hoe sidi hier in gegaen niet hebbende een bruylofs cleedt.
 ende hi heeft gesweghen.
 doen heeft die coninc zijn dienaren geseyt.
 sijn handen ende zijn voeten gebonden wesende werpt hem in dye wterste duysternis daer sal wesen screyinge ende knersinge der tanden.
 want veel zijnder gheroepen maer weynich wtuercoren.
 doen dye pharizeen van daer gaende hebben eenen raedt geuonden dat si hem souden vanghen in zijn woorden.
 ende si sonden tot hem haer discipulen metten herodianen segghende.
 meester wi weten dat ghi warachtich zijt ende den wech gods in die waerheyt leert ende nyemant en vreest want ghi en siet niet aen de persoon der menschen.
 daer om segt ons wat dunct v behoortmen scattingen den keyser te geuen oft niet.
 ende als iesus haer valscheyt kende sprac hi.
 wat tempteert ghi mi hypocriten toont mi die munt des scattinge.
 ende si hebben hem voort ghebrocht eenen penninc.
 ende hi seyde haer.
 wiens is dit beelt ende dat opscrift.
 si seggen hem des keysers.
 doen sprack hy tot haer.
 daer om geeft dat des keysers is den keyser ende dat gods is god ende als si dit ghehoort hadden so hebben si hem verwondert ende hem latende zijnse wech ghegaen.
 op dien dach zijn tot hem ghecomen die saduceen die welcke segghen datter gheen verrisenis en is ende hebben hem gheuraecht segghende.
 meester moyses heeft geseyt waert saeck datter yemant storf gheen kint hebbende dat zijn broeder trouwen soude zijn huysurouwe ende tsaet zijns broeders verwecken soude.
 ende bi ons waren seuen broeders ende die eerste als hy een huysurou ghetrout had is ghestoruen ende gheen saet hebbende heeft ghelaten dye huysurou zijn broeder.
 des ghelijcs den tweeden ende den derden totten seuenden toe.
 ten laetsten van allen is die vrou ooc ghestoruen.
 daer om in die verrisenis wiens huysurou salt van die seuen zijn.
 want si hebben haer alle seuen ghehadt.
 iesus antwoordende heeft haer geseyt.
 ghi dwaelt niet wetende die scriftueren noch dye cracht gods.
 in dye verrisenisse en hilickense niet oft si en worden niet te houwelic ghegeuen maer si zijn ghelijc enghelen gods inden hemel.
 maer van die verrijsenisse der dooden en hebt ghi niet gelesen dat tot v gesproken is van god seggende tot v.
 ic ben een god van abraham ende een god van isaac ende een god van iacob.
 daer en is gheen god der dooden mer der leuendigen ende die scharen dit horende hebben haer verwondert van zijn leeringe.
 dye pharizeen horende dat hy dye saduceen den mont ghestopt hadde zijn te samen ghelopen in een ende een wt haer welck een doctoer was des wets heeft hem gheuraecht tempterende hem ende seyde.
 meester welck is dat grootste gebodt inde wet.
 iesus sprac tot hem.
 ghi sult lief hebben uwen here uwen god wt al uwer herten wt al uwer sielen wt al uwer gedachten dat is dat grootste ende eerste ghebodt.
 ende dat tweede is des ghelijcs.
 ghi sult lief hebben v naesten als v seluen.
 in dese twee geboden hangt die gantse wet ende propheten.
 ende doen die pharizeen vergadert waren heuet iesus hem geuraecht segghende.
 wat dunct v van christo wiens soon ist.
 si segghen.
 dauids.
 hy sprack tot haer.
 hoe hiet hem dan dauid inden gheest heer seggende.
 die heer heeft gheseyt minen heer sidt aen mijn rechter handt ter tijt toe dat ic sal setten uwen vyanden een voetbanc dijnder voeten.
 daer om ist dat dauid hem een here noemt hoe ist zijn soon.
 ende nyemant en mocht hem yet antwoorden ende nyemant wt haer heeft ghedoruen van dien dach hem meer te vraghen.
 doen heeft iesus gesproken totten scaren ende tot zijn discipulen segghende op den stoel van moyses zijn geseten die scriben ende pharizeen daer om al dat si v gebieden te houden hout dat ende doetet maer na haer wercken en wilt niet doen.
 want si seggent ende en doent niet.
 want si binden te samen groote lasten ende swaer om te draghen ende leggen die op die scouderen der menschen maer met haer vinger en willen si die niet rueren.
 want alle haer wercken doen si om vanden menschen ghepresen te worden.
 want si verbreyden haer philacteria ende si maken grootte zoomen ende si beminnen dye eerste plaetsen in die auontmalen.
 ende die eerste plaetsen in die synagogen ende groetinghen op die merct ende worden ghenoemt van die menschen rabbi en wilt ghi lieden niet genoemt worden rabbi want een is v meester.
 ende ghy zijt al te samen broeders.
 en wilt v ghenen vader noemen opter aerden want een is uwe vader die welcke inden hemel is.
 en wilt niet geheeten worden meesters want een isser v meester christus.
 die die grootste is onder v sal v dienaer worden.
 ende die hem verheft sal veroetmoedicht worden.
 ende die hem verootmoedicht sal verheuen worden.
 wee v scriben ende pharizeen hypocriten dye daer sluyt dat rijc der hemelen voor die menschen want ghi daer niet in en gaet ende die daer toe comen en laet ghi niet ingaen.
 wee v scriben ende pharizeen hypocriten die welck eedt die huysen der weduwen lange gebeden biddende.
 daer om sult ghi swaerliker ordeel ontfangen.
 wee v scriben ende pharizeen hypocriten want ghi omgaet die zee ende dat lant om eenen te brengen tot uwer wet ende als hijt geworden is so maect ghi hem een soon des hels tweemael meer dan ghi zijt.
 wee v blinde leytslieden want ghi segt.
 al die ghene die daer sweert by den tempel dat is niet mer die daer sweert bi dat gout des tempels die is schuldich.
 o dwase ende blinde want wat is meerder dat goudt oft den tempel welcke tgout heylich maect.
 ende al die ghene die daer sweert by dat outaer dat is niet maer al die ghene die daer sweeret by die gaue welcke opt outaer is die is schuldich.
 o blinde.
 want wat is meerder die gaue oft outaer twelck de gaef heylich maect.
 daer om die daer sweert by dat outaer die sweert bi dat ende by al tghene datter op is.
 ende die daer sweert by den tempel die sweert by die ende bi die ghene die daer in woent.
 ende die daer sweert by den hemel die sweert bi den stoel gods ende by die ghene die daer op sidt.
 wee v scriben ende pharizeen hypocriten die daer vertient mentham ende anijs ende camijn ende dattet swaerste was van die wet achter gelaten hebt dat ordeel barmherticheyt ende dat geloof.
 dit moetmen doen.
 ende dat ander niet achter laten.
 blinde leytslieden cleysende een mugge ende verslindende een cameel.
 wee v scriben ende pharizeen hypocriten want ghi reynicht tbuytenste des croes ende des scotels maer binnen zijdi vol rouerije ende onreynicheyts ghi blinde pharizeen reynicht eerst dat binnen den napt ende scotel is op dat die buytenste van dese reyn mogen worden.
 wee v scriben ende pharizeen hypocriten want ghi zijt gelijc die witte grauen die van buten schoon schijnen mer van binnen zijnse vol doode beenen ende alle onreynicheyt.
 also schijnt ghi van buyten rechtuerdich den menschen mer van binnen zijt ghi vol geueynstheyt ende boosheyt.
 wee v scriben ende pharizeen hypocriten want ghi timmert die grauen der propheten ende verciert die grauen der rechtuerdigen ende segget.
 hadden wi geweest in dye dagen van onse vaderen wi en souden niet geweest zijn haer gesellen in dat bloet der propheten.
 aldus zijt ghi v seluen een ghetuych dat ghi zijt kinderen der ghenen die welcke die propheten ghedoot hebben.
 ende veruult ghi die mate uwer vaderen.
 ghi serpenten ende geslacht der slanghen hoe sult ghi ontulieden dat ordeel der hellen.
 daer om seg ic v siet ick sende tot v propheten ende wisen ende scriben ende sommige van haer suldy dooden ende cruycen ende somige van haer suldy geesselen in v synagogen ende sultse veruolghen van deen stadt in die ander op dat op v come alle rechtuerdich bloet dwelke wt gestort is op der aerden van dat bloet des rechtuerdigen abels tot dat bloet van zacharie des soons barachie die ghi doot geslagen hebt tusschen den tempel ende dat outaer.
 voorwaer segge ic v al dese dinghen sullen comen op dit geslacht.
 ierusalem ierusalem die dootslaet die propheten ende steenicht den ghenen die tot v ghesonden zijn.
 hoe dicwils hebbe ic willen vergaderen v sonen ghelijck een hinne verghadert haer kiekenen onder haer vloghelen.
 ende ghy en hebt nyet ghewilt.
 siet v huys sal v woest ghelaten worden want ick segghe v.
 ghy en sult mi hier nae nyet meer sien ter tijt toe dat ghi segghet.
 ghebenedijt is hy die daer coemt inden name des heeren.
 ende iesus wt ghegaen zijnde vanden tempel zijn zijn discipulen tot hem gecomen om dat si hem thonen souden die tymme ringhen des tempels.
 ende hi antwoordende heeft haer gheseyt.
 en siet ghi niet al dese.
 voorwaer segge ic v hier en sal den eenen steen op den anderen niet gelaten worden die niet gedestrueert en sal worden.
 ende sittende op dien berch van oliueten zijn zijn discipulen heymelick tot hem ghecomen segghende.
 segghet ons wanneer dese dinghen geschien sullen ende welck teeken dijnre toecoemst zijn sal ende der eyndinghe der werelt.
 ende ihesus antwoordende heeft tot haer gesproken.
 siet dat nyemant v en verleye want daer salder veel coemen in minen name seggende ic ben christus ende sullender veel verleyden.
 ende ghi sult hooren oorloghen ende geruchten van oorlogen maer siet toe dat ghy niet verstoort en wort.
 want het is van noode dat alle dese dingen geschien mer noch en ist gheen eynde.
 want dat een volck sal tegen dat ander volck opstaen ende dat een rijck tegen dat ander rijc.
 ende daer sullen zijn pestilencien diertiden ende aertbeuingen in plaetsen ende alle dese zijn beghinselen des droefenissen.
 ende dan sullen si v leueren in tribulacien ende sullen v dooden ende om mijnen naem so suldi gehaet zijn van alle tvolck ende dan sullender veel ghescandalizeert worden ende sullen malcanderen leueren ende sullen malcanderen hatende zijn.
 ende veel valsche propheten sullen opstaen ende sullender veel verleyden ende want die boosheyt oueruloedich sal zijn soo sal die liefde van veel vercouden.
 ende die volstandich blijft tot den eynde die sal salich wesen.
 ende dit euangelie des rijcs sal in die geheel werelt ghepredict worden tot een getuychnisse voor alle volck.
 ende dan sal die eyndinge comen hier om als ghi sien sult die grouwelicheyt der verlatenisse die vanden propheet daniel geseyt is staende in die heylige plaetse.
 die dit lesende is verstae dat dan die in iudeen zijn vlien inde bergen ende die op dat dack is en climt niet af om wat wt zijn huys te halen ende die inden acker is en keert niet om om sinen rock te halen.
 wee den ghenen die beurucht zijn ende voeden in dien dagen.
 ende bidt dat v vliedinghe niet en gheschie inden winter noch opten sabboth.
 want dan sal een groote tribulacie zijn welckens ghelijck niet gheweest en is vanden beghinsel des werelts tot desen tijden toe noch en sal gheschien.
 ende ten waer saecke dat die daghen vercort waren daer en soude alle vleesch niet salich worden mer om die wtuercoren sullen dye daghen vercort worden.
 dan waert saecke dat yemant tot v seyde.
 siet hier is christus ofte daer en wilt niet ghelouen want valsche christen ende valsche propheten sullen opstaen ende sullen geuen grote teekenen ende voorteekenen also dat die wtuercoren in dwalinghe geleyt souden worden waert mogelic.
 siet ic hebt v te voren geseyt.
 hier om ist dat si tot v seggen.
 siet hy is in die voestine en wilt nyet wtgaen.
 siet hy is int heymelicste en wilt des niet gelouen.
 want gelijc den blixem wt ooste comende is ende wort gesien tot int westen also sal die toecoemst vanden soon des menschen zijn.
 daer dat lichaem wesen sal daer sullen dye aernen vergadert worden.
 ter stont na die tribulacie deser daghen sal die sonne verdonckert worden ende die maen en sal haer licht niet geuen.
 ende dye sterren sullen wten hemel vallen.
 ende dye crachten der hemelen sullen beroert worden ende dan sal dat teeken van die sone des menschen inden hemel openbaren.
 ende dan sullen alle die geslachten der aerden weenen ende sullen sien den soon des menschen comende in wolcken des hemels met macht ende grote glorie.
 ende hi sal zijn engelen seynden met een basuyn ende grote stemme.
 ende sullen zijn wtuercoren vergaderen vanden vier winden vanden oppersten der hemelen tot haer eynden.
 ende leert vanden vigheboom een ghelikenis want als sinen tack teer is ende als hem bladeren wt ghewassen zijn so weet ghi dat den somer nae by is.
 also ghi mede als ghi alle dese dingen siet so wetet dattet na by in die dore is.
 voorwaer segghe ick v dit gheslacht en sal niet voorbi gaen ter tijt toe dat dyt al gheschiet.
 hemel ende aerde sullen vergaen maer mijn woorden en sullen niet vergaen.
 maer van dien daghe ende vre.
 en weet nyemant noch oock die engelen der hemelen dan alleen die vader.
 ghelijc alst was in die dagen van noe also sal die toecoemst vanden soen des menschen zijn.
 want gelijc si waren die voor die diluuie waren etende ende drinckende houwende ende tot houwelic bestedende tot dien daghe dat noe gegaen was in de arcke ende dat niet bekent en hebben voor dat die diluuie gecomen was ende haer alle wech genomen hadde alsoe sal ooc die toecoemst vanden soen des menschen zijn.
 dan sullender twee inden acker zijn die een sal op genomen worden ende dye ander sal achter gelaten worden twee malende aen een molen deen sal genomen worden ende dander sal gelaten worden.
 twee in een bedde deen sal genomen worden ende dander sal gelaten worden.
 hier om so waect want ghi niet en weet in wat vre v heer comen sal.
 ende weet dat want waert sake dat die vader des huysgesins wist in welcke vre dat die dief gecomen soude hebben hy soude sekerlic gewaect hebben ende en soude zijn huys niet laten doorgrauen hebben hier om so weest ghi ooc bereyt want in dier vre als ghijt niet en meynt so sal die soon des menschen comen.
 wie meendi is een getrou ende wijs knecht den welcken die here ouer zijn huysgesin gestelt heeft op dat hy haer spijse geuen soude op zijn tijt.
 salich is die knecht den welcken die here also doende vint.
 als hi comende sal zijn.
 voorwaer segge ic v want hi hem bouen alle zijn goeden setten sal.
 ende waert dat die quade knecht in zijn hert seggende waer.
 mijn here beyt lange eer hi coemt ende dat hi dan begonst zijn mede knechten te slaen ende ooc te eten ende te drincken metten dronckaerts soe sal dye heere des knechts in dien dach comen inden welcken hy hem niet verwachtende en is ende in die vre in welcke hi dat niet en weet.
 ende zijn here sal hem deylen ende zijn deel sal hi metten gheueisden setten daer sal screyinge ende knersinge van tanden zijn.
 dan sal trijck der hemelen ghelijck zijn thien maechden die welcke haer lampen nemende zijn wtghegaen den bruydegom ende die bruyt te ghemoedt.
 ende vijf wt haer waren dwaes ende vijf wijs.
 maer dye dwaes waren haer lampen genomen hebbende en hadden gheen olye met haer ghenomen.
 dye wijse hadden olye in haer vaten ghenomen met haer lampen.
 ende als die bruydegom toefde so hebben sy altemale ghesluymert ende gheslapen.
 ende midden inder nacht isser eenen roep gheschiet.
 siet dye bruydegom coemt gaet wt hem te gehmoedt.
 doen zijn opgestaen alle dye maechden ende hebben haer lampen bereyt.
 ende die dwasen hebben totten wijsen geseyt.
 geeft ons van uwe olye want ons lampen gaen wt.
 die wijse hebben geantwoort op dat ons ende v bi auenturen niet en ontbreke gaet lieuer tot den ghenen die daer vercopen ende coopt voor v seluen.
 als si gingen copen is die bruydegom gecomen ende die daer bereyt waren zijn ingegaen met hem ter bruyloft ende die doere is gesloten.
 ten alder laetsten comen die ander maechden seggende.
 heere here doet ons op.
 ende hi antwoordende sprac.
 voorwaer seg ick v ick en kenne v nyet.
 aldus so waect want ghi en weet dach noch vre.
 want gelijc een mensche pelgrimage reysende heeft geroepen zijn knechten ende heeft haer gegeuen zijn goet.
 den eenen heeft hy gegeuen vijf pont den anderen twee pont den derden een pont een yegelic na zijn eyghen macht ende ter stont is hi gereyst.
 ende die ghene die vijf pont ontfangen hadde is wech gegaen ende heeft daer mede gecomenscapt ende heeft ander vijf pont gewonnen.
 des gelijcs oec die daer twee ontfangen hadde heeft twee ander gewonnen.
 mer die een ontfangen hadde wech gaende heeftet in daerde begrauen ende heeftet gelt zijns heren geborgen.
 ende na veel tijts die here der knechten is gecomen ende heeft rekeninge met haer gehouden.
 ende dye ghene die vijf pont ontfangen hadde comende heeft voort gebrocht vijf ander pont seggende.
 here vijf pont haddet ghi my ghegeuen.
 siet vijf ander pont hebbe ick daer bouen gewonnen.
 sijn here sprack tot hem.
 ey goede ende getrouwe knecht want ghi ouer weynich getrou hebt geweest ouer veel sal ick v setten.
 gaet in dye blijscap ws heren.
 ende die ghene die twee pont ontfangen hadde comende sprac.
 heer twee pont hadt ghi my gegeuen siet twee ander pont heb ic daer bouen gewonnen.
 sijn here sprac tot hem.
 ey goede ende getrouwe knecht want ghi ouer weynich hebt ghetrou geweest ouer veel sal ic v setten gaet in die blischap ws heren.
 ende die ghene dye een pont ontfangen had comende sprac.
 heere ic weet dat ghi een hert man zijt mayende daer ghy niet gesaeyt en hebt ende vergarende daer ghi nyet gestroyt en hebt ende veruaert zijnde ben ic henen ghegaen ende heb v pont in daerde gheborgen siet ghi hebt dat v is ende zijn here antwoordende heeft hem gheseyt.
 ghi quade ende luye knecht ghi wist dat ic maye daer ic niet ghesaeyt en heb ende vergadere daer ic niet gestroyt en heb.
 daer om wast van noode dat ghi mijn ghelt dye banckierders ghegeuen hadt ende ic comende soude sekerlic ontfanghen hebben dat mijn was met woecker.
 aldus neemt van hem dat pont ende geuet hem dye thien ponden heeft.
 want al die daer heeft dien sal gegeuen worden.
 ende hy salt oueruloedich hebben.
 mer die niet en heeft ooc dat ghene dat hy schijnt te hebben sal van hem gehaelt worden.
 ende den onnutten knecht worpt in dye wterste duysternis.
 daer sal wesen screyinge ende knersinge der tanden.
 als die soon des menschen comen sal in zijn maiesteyt ende al zijn heylighe enghelen met hem.
 dan sal hy sitten op die stoel zijnder glorien ende al dat volc sal voor hem vergadert worden ende hy sal haer sceyden deen vanden anderen ghelijc als een herder dye schapen van die bocken scheyt.
 ende die schapen sal hy setten aen zijn rechter hant ende die bocken aen die slincker hant.
 dan sal de coninck seggen den genen dye aen zijn rechter hant zijn sullen coemt ghi gebenedide mijns vaders besit dat rijc dat v bereyt is van beghin der werelt want ick ben hongerich geweest ende ghy hebt my gespijst.
 ic ben dorstich geweest ende ghy hebt mi drincken ghegheuen.
 ick was gast ende ghi hebt mi geherbercht.
 naect ende ghi hebt mi gecleet.
 cranc ende ghi hebt mi besocht.
 ic was inden kercker ende ghi hebt tot mi ghecomen.
 dan sullen die rechtuaerdighe hem antwoorden segghende.
 heer wanneer hebben wi v gesien hongerich ende hebben v gespijst.
 ende dorstich ende hebben v drincken gegheuen.
 ende wanneer hebben wy v gesien een gast ende hebben v gheherbercht.
 oft naect ende hebben v gedect.
 oft wanneer hebben wy v ghesien cranc oft inden kercker ende zijn tot v gecomen.
 ende dye coninck antwoordende sal haer segghen.
 voorwaer seg ic v.
 also verre alst ghijt ghedaen hebt een van desen mijn alderminsten broederen so hebt ghijt my gedaen.
 dan sal hy ooc seggen die ghene dye aen zijn slincker hant sullen zijn.
 baet van my ghy vermaledide in dat eewige vier dat bereyt is den duuel ende zijn engelen.
 want ick ben hongerich geweest ende ghy en hebt my gheen spijse gegeuen.
 ic ben dorstich geweest ende ghy en hebt my gheen drincken gegeuen.
 ick was een gast ende ghi en hebt mi niet geherbercht ick was naect ende ghi en hebt mi niet gedect.
 ic was cranck ende inden kercker ende ghi en hebt mi niet besocht.
 dan sullen si hem antwoorden ende seggen.
 heer wanneer hebben wy v gesien hongerich oft dorstich oft een gast oft naect oft cranck oft inden kercker ende en hebben v niet gedient.
 dan sal hi haer antwoorden segghende.
 voorwaer seg ick v.
 also verre als ghijt niet gedaen en hebt een van desen minen minsten so en hebdijt my nyet gedaen.
 ende dese sullen gaen in die eewige pijn mer de rechtueerdige in dat eewige leuen.
 ende het is gheschiet als iesus alle dese sermonen gheeyndet hadde so heeft hi sinen discipulen gheseyt.
 ghi weet dattet nae twee daghen passchen wort ende die soon des menschen sal geleuert worden om ghecruyst te worden.
 doen zijn die princen der priesteren ende die ouders des volcs vergadert geweest in die sael des princen der priesteren de welcke genoemt wordt cayphas.
 ende hebben eenen raet gehouden dat si iesum door bedroch vanghen ende dooden mochten.
 ende seyden niet in die hoochtijt op datter gheen oploop gheschiede onder twolck.
 als iesus in bethanien was int huys van symon leproos is tot hem gecomen een vrou hebbende een bussche met coestelijcke salue ende si heeftet wt ghestort op zijn hooft daer hy was aen die tafel sittende.
 ende die discipulen dat siende hebben hen veronweerdicht seggende.
 waer toe is dit verlies.
 want dese salue mocht duer vercoht worden ende den armen ghegeuen.
 ende iesus dat kennende heeft haer gheseyt.
 wat zijt ghy dees vrou moeylic.
 want si heeft een goet werck in mi gewrocht.
 want dye armen hebt ghy altijt met v mer mi en sult ghi altijt niet hebben want dat si dese salue op mijn lichaem gegoten heeft dat heeftse gedaen om mi te begrauen.
 voorwaer seg ic v waer dit euangely gepreect sal worden in de heele werelt sal dyt vertelt worden in haer ghehoochnisse dat dese dyt ghedaen heeft.
 doen is wech gegaen een vanden twaleuen de welcke genoemt wort iudas scarioth totten princen der pristeren ende heeft haer gheseyt.
 wat wilt ghi mi geuen ende ic sal hem v leueren.
 ende van die tijt socht hi gelegentheyt om hem te leueren.
 op den eersten dach des hoochtijs azyimorum zijn die discipulen tot iesum gecomen seggende hem.
 waer wildi dat wi v bereyden tpaeschlam te eten.
 ende hi heeft geseyt.
 gaet in die stadt tot eenen ende segt hem.
 die meester seyt.
 minen tijt is bi bi v maectk ic paesschen met mijn discipulen.
 ende die discipulen hebben gedaen gelijck als iesus haer beuolen heeft ende hebben tpaeschlam bereyt.
 voorwaer seg ick v een van v sal my verraden ende si zijn seer droeuich gheworden ende hebben een yegelick hem beghinnen te seggen.
 ben ict nyet heere.
 ende hy antwoordende heeft gheseyt.
 dye met my dye hant in de schotel stect dese sal mi verraden.
 die soen des menschen gaet ghelijck van hem ghescreuen is.
 mer wee den mensch door welcken die soen des menschen verraden sal worden.
 het waer hem goet dat dye mensch niet gheboren en waer geweest.
 ende iudas de welcke hem verraden hadde antwoordende heeft geseyt ben ict niet rabbi.
 hy heeft hem gheseyt.
 ghy hebtet gheseyt.
 als si etende waren heeft iesus tbroot genomen ende dat gebenedijt ende gebroken ende heeftet zijn discipulen gegeuen ende gheseyt.
 neemt ende eedt dat is mijn lichaem.
 ende doe hy den kelc ghenomen ende ghedanct hadde heeft hijt haer gegeuen seggende.
 drinct daer wt alle gader want dit is mijn bloet des nieuwen testaments dat voor veel wt ghestort sal worden tot vergiffenis der sonden.
 ende ick segge v hier nae en sal ic niet meer drincken wt dese vrucht des wijnghaerts tot dien dach toe als ick dat nieuwe met v drincken sal int rijc mijns vaders.
 ende als si den lof geseyt hadden zijn si wtgegaen op den berch van oliueten.
 doe seyde iesus haer.
 ghi alle gader sult ghescandalizeert worden om minen wil in dese nacht.
 want daer staet ghescreuen.
 ic sal den herder slaen ende die scapen des vergaderincs sullen verstroyt worden.
 mer na dat ic verresen sal wesen so sal ic v voorgaen in galileen.
 ende petrus antwoordende heeft hem geseyt.
 al waert dat si alle gader ghescandalizeert souden worden om v nochtans en sal ick nemmermeer gheschandalizeert worden.
 iesus sprack tot hem.
 voorwaer seg ick v dat ghy in dese nacht eer dye haen craeyt driemael mi versaken sult.
 petrus heeft hem gheseyt.
 ia al waert ooc van noode dat ic met v steruen moeste ick en sal v niet versaeken.
 des gelijcs hebben ooc alle die discipulen geseyt.
 doe is iesus met haer gecomen in een dorp dwelc genoemt wort gethsemani ende heeft die discipulen geseyt.
 sidt hier ter tijt toe dat ic gae ende bidde daer.
 ende als hy tot hem ghenomen hadde petrum ende die twee sonen van zebedeus heeft begonnen droeuich ende bedruct te worden.
 doen heeft hy haer gheseyt.
 mijn siel is bedroeft ter doot toe blijft hier ende waect met mi.
 ende een weynich voort ghegaen zijnde is hy op zijn aensicht geuallen biddende ende segghende mijn vader ist moghelijcken laet van my gaen desen kelck nochtans niet als ick wil maer als ghi.
 ende hy quam tot sinen discipulen ende vant haer slapende.
 ende heeft gheseyt tot peeter.
 en muecht ghy niet een vre met mi waken.
 waect ende bidt dat ghi niet en valt in becoringe.
 die geest is bereit mer tvleesch is cranck weder om ten tweeden mael is hy wech ghegaen ende heeft ghebeden seggende.
 mijn vader ist dat dese kelck van mi niet en mach gaen ten si dat ick hem drincke uwen wil moet geschieden.
 ende hy is weder gecomen ende heeftse geuonden slapende want haer ooghen waren beswaert.
 ende haer gelaten hebbende is weder omme wech gegaen ende heeft ten derden mael ghebeden seggende dat selfste woort.
 doen quam hi tot sinen discipulen ende seyde haer.
 slaept nv ende rust.
 siet die vre is ghenaket ende die sone des menschen wort gheleuert in die handen der sondaren staet op laet ons gaen siet hy is hier by die mi verraden sal.
 ende noch sprekende.
 siet iudas een vanden twafel is ghecomen ende met hem een groote schare met swerden ende kudsen ghesonden vanden princen der priesteren ende die ouders des volcs.
 dye hem verraden hadde heeft haer een teeken gegeuen seggende.
 dye ick cussen sal die ist hout hem.
 ende ter stont gaende tot iesum heeft gheseyt.
 weest ghegroet meester ende hy heeft hem ghecust.
 ende iesus heeft hem geseyt.
 vrient waer toe sidi ghecomen.
 doen zijn si aen ghegaen ende hebben haere handen gheslegen in iesum ende hebben hem gheuanghen.
 ende siet een van die ghene die met iesu waren wtstreckende zijn hant heeft zijn sweerdt wt getogen ende slaende den knecht des prins der priesteren heeft hem zijn oore af gehouwen.
 doe sprac iesus tot hem.
 keert v sweerdt in zijn plaetse want alle die het sweert nemen die sullen metten sweerde vergaen.
 daer om hoe souden dan dye scrifturen veruult worden.
 want het moet also gheschieden.
 in dye vre heeft iesus gheseyt den scharen.
 ghy zijt wt ghegaen als tot een moordenaer met sweerden ende stocken om my te vangen daghelicx sadt ick by v leerende inden tempel ende ghi en hebt mi niet gheuangen.
 al dit is gesciet op dat veruult souden worden die schriften der propheten.
 doen al zijn discipulen hem latende zijn gheuloden ende si iesum geuangen hebbende hebben hem gebrocht tot caypham den prince der priesteren daer die scriben ende ouderen vergadert waren.
 ende petrus volchde hem na van verre tot dye sael des princen der priesteren.
 ende ingegaen wesende sadt hi by dye dienaers op dat hi dat eynde sien soude.
 die princen der priesteren ende die heele vergaderinge sochten tegen iesum een valsch getuychnis op dat si hem dooden souden ende si en vonden niet alser ooc veel valsche getuygen by gecomen waren.
 mer ten laetsten zijnder twee valsche ghetuygen gecomen ende hebben gheseyt.
 dese heeft geseyt ic mach te niet maken den tempel gods ende in drie daghen die weder timmeren.
 ende dye prins der priesteren op staende heeft hem geseyt.
 en antwoort ghi niet tot dien dat dese tegen v getuyghen.
 iesus sweech.
 ende die prince der priesteren heeft hem gheseyt.
 ick besweere v biden leuende god dat ghi ons segt oft ghi zijt christus die soon gods.
 iesus seyt hem.
 ghi hebbet gheseyt.
 mer nochtans seg ick v van nv af sult ghi sien den soon des menschen sittende aen die rechter hant des crachts gods ende comende in die wolcken des hemels.
 doe schoerde dye prins der priesteren zijn clederen segghende hy heeft gheblasphemeert wat behoeuen wi daer bouen meer getuygen.
 siet ghy hebt nv blasphemie gehoort wat dunct v.
 ende antwoordende hebben si geseyt.
 hy is den doot sculdich.
 doe hebben si in zijn aensicht gespogen ende gheslagen met vuysten.
 ende dye ander hebben hem platte handen slagen in zijn aensicht gegeuen seggende.
 propheteert ons christe wie ist die v gheslagen heeft.
 ende petrus sadt buyten in die sael ende een dienst maecht quam tot hem seggende ende ghi waert oock met iesu van galileen ende hi heeftet voor haer allen versaect seggende.
 ic en weet niet wat ghi segt.
 ende als hi gegaen was wt der dueren heeft hem een ander dienstmaget gesien ende heeft geseyt den ghenen die daer waren.
 ende dese was ooc met iesu van nazarenen.
 ende hi heeftet weder om versaect met eenen eedt want ick en ben den mensch niet.
 ende nae een weynich tijts zijn toegaen die daer stonden ende hebben geseyt tot peeter.
 voorwaer ghi zijt mede van haer luyden want v spraeck maect v openbaer.
 doen heeft hy begonnen te veruloecken ende te sweren dat hi den mensch niet gekent en hadde.
 ende ter stont heeft die haen ghecraeyt ende peter heeft ghedachtich geweest des woorts iesu dat hy geseyt had.
 eer die haen craeyt sult ghy my driemael versaken.
 ende wtgegaen zijnde heeft bitterlic gescreyt.
 als morghen geworden was hebben dye princen der priesteren ende die ouders des volcs eenen raet gehouden tegens iesum om hem ter doot te leueren ende si hebben hem ghebonden ghebrocht ende gheleuert poncio pylato den rechter.
 ic heb gesondicht verradende dat onnosel bloet.
 ende si hebben gesproken.
 wat leyt ons daer aen.
 siet ghy toe.
 ende die silueren penningen gheworpen hebbende inden tempel is van daer gegaen.
 ende wech gaende heeft hem met een strop verhanghen.
 die princen der priesteren genomen hebbende die silueren penningen hebben ghesproken.
 ten betaemt niet datmen haer inden ghelt block worpt want dit een loon des bloets is.
 ende een raet gehouden hebbende so hebben si daer mede gecocht een potbackers acker tot een begrauinge der pelgrims ende hier om is desen acker ghenoemt gheworden acheldemach dat is den acker des bloets tot den dach van heden.
 ende doen is veruult gheweest dat doer ieremiam den propheet voorseyt was segghende.
 iesus heeft gestaen voor den rechter ende die rechter heeft hem geuraecht seggende.
 sijt ghi die coninc der ioden.
 ende iesus sprac tot hem.
 ghi segt dat.
 ende doen hi beschuldicht wert vanden princen der priesteren ende vanden ouders so en heeft hi niet gheantwoort.
 doen seyde pylatus tot hem.
 en hoordy niet wat ghetuyghenissen dat si teghen v segghen.
 ende iesus en heeft hem niet gheantwoort op eenich woordt alsoo dat die rechter seer verwondert wort.
 ende in die hoochtijt plach die rechter den schare vry te laten een gheuangen den welcken si wilden.
 ende hy had doen eenen merckeliken gheuangen die barrabas genoemt was.
 ende tot haer vergadert zijnde heeft pylatus gesproken.
 welck wildi dat ic v vry laten sal barrabas oft iesus dye christus ghenoemt wort.
 want hi wist wel dat si hem door nidicheyt geleuert hadden.
 ende hi sittende in zijn rechterstoel so heuet tot hem zijn huysurou gesonden seggende.
 en hebt ghi doch niet te doen met dien rechtueerdigen want om hem heb ic huden inden slaep veel gheleden door een visioen.
 die princen der priesters ende ouders hebben den scaren geraden dat si barrabam begeeren souden ende iesum souden dooden.
 ende die rechter antwoordende sprac tot haer.
 welcken wildi van desen tween dat ic v vry laet ende si hebben geseit barrabam.
 ende pylatus heeft tot haer gheseyt.
 wat sal ic dan met iesu doen die chistus ghenoemt wort.
 ende si hebben alle tot hem geseyt.
 laet hem gecruyst worden.
 ende die rechter heeft geseyt wat quaets heeft hi gedaen.
 ende si riepen te meer seggende.
 laet hem gecruyst worden.
 pylatus siende dat hi niet en vorderde maer datter meerder oploop wert so heeft hi water ghenomen hebbende zijn handen voor dat volc gewasschen seggende.
 ic ben onnosel des bloets van desen rechtuaerdigen.
 siet ghi toe.
 ende dat geheel volc heeft antwoordende ghesproken.
 sijn bloet si op ons ende op ons kinderen.
 ende doen heeft hi haer gelaten barrabam ende heeft iesum ghegeesselt zijnde haer gheleuert om ghecruyst te worden.
 ende doen so hebben die knechten des rechters iesum ghenomen int rechthuys ende hebben tot hem vergadert den geheelen hoop ende na dat si hem ontcleet hadden hebben si hem om gegeuen eenen purpuren mantel ende vlechtende een croone van doornen hebbense op zijn hooft gheset ende in zijn rechter handt een riedt ghegeuen ende voor hem knielende so hebben si hem bespot seggende.
 weest ghegruet coninc der ioden.
 ende als si hem bespogen hadden so hebben si dat riet ghenomen ende sloegen zijn hooft.
 ende na dat si hem bespot hadden so hebben si hem den mantel wtgetogen ende hebben hem met zijn cleederen ghecleet ende hebben hem van daer gheleydt om dat si hem cruycen souden.
 ende wtgaende hebben si geuonden een mensch vander stadt cyrenen die symon ghenoemt was ende desen hebben si daer toe ghedwonghen om zijn cruys te dragen.
 ende si zijn gecomen in die plaetse die golgotha genoemt is dwelc is die plaetse caluarie ende si hebben hem gegeuen te drincken wijn met galle ghemenget ende doen hi dat ghesmaeckt hadde en woude hijt nyet drincken.
 ende na dat si hem gecruyst hebben hebben si zijn cleederen gedeylt het lot worpende op dat volbrocht soude worden dat door den propheet geseyt is.
 si hebben hem seluen ghedeelt mijn cleederen ende op mijn cleet hebben si dat lot gheworpen.
 ende sittende so hebben si hem gewacht ende bouen zijn hooft hebben si gheset zijn sake ghescreuen zijnde.
 dit is iesus coninck der ioden.
 ende doen worden met hem gecruyst twee moordenaren dye eene aen zijn rechter side ende die ander aen zijn slicker side.
 die voorbi gingen blasphemeerden hem scuddende haer hoofden ende spraken.
 vah ghi die destrueert den tempel gods ende in drie dagen weder op timmert verlost v seluen sidi die sone gods climmet vanden cruyce.
 des gelijcs spraken die princen der priesteren hem bespottende metten scriben ende metten ouders.
 hi heeft verlost ander ende hi en mach hem seluen niet verlossen is hi die coninc van israel so laet hem nv vanden cruce neder dalen ende wi sullen hem geloouen.
 hi heeft in god betrout verlosse hem nv ist dat hi wilt.
 want hi heeft geseit ic ben de sone gods ende dit selue verweten hem ooc de moordenaren die met hem gecruyst waren ende vander sester vre zijn duysterheden gheworden opter gheheelder aerden totter negenster vre.
 ende ontrent der negenster vren heeft iesus met luyder stemmen geroepen seggende.
 eli eli lamazabathani.
 dat is mijn god mijn god waerom hebdi mi gelaten.
 ende die sommige van die daer stonden na dat si gehoort hadden spraken dese roept helyam.
 ende ter stont een van desen lopende na dat hy een spongie ghenomen ende met azijn gheuult hadde so heeft hy die aen een riet ghesteken ende gaft hem op dat hy drincken soude.
 ende die ander spraken.
 laet staen.
 laet ons besien oft helyas comen sal hem verlossen.
 ende iesus weder om met een grote stemme roepende heeft sinen gheest ghegeuen.
 ende siet dat cleedt des tempels is ghescuert in twee deelen van bouen tot beneden ende die aerde is beroert ende die stenen zijn ghescoert ende die grauen zijn gheopent ende veel lichamen der heylighen dye gheslapen hadden zijn op ghestaen.
 ende wt den graue ghegaen zijnde na zijn verrisenisse so zijn si ghecomen in die heylighe stadt ende hebben haer veel gheopenbaert.
 centurio ende die ghene die met hem waren iesum bewarende gesien hebbende dye aertbeuinge ende die dinghen die daer gesciet waren hebben seer geureest seggende.
 waerachtich dit was die sone gods.
 ende daer waren veel vrouwen van verde die iesum geuolcht waren wt galileen hem dienende onder welc was maria magdalena ende maria iacobi ende iosephs moeder ende die moeder der kinderen zebedei.
 ende doent auont gheworden was is gecomen een rijck man van armathia die ioseph ghenoemt was die ooc iesus discipel was dese is gegaen tot pylatum ende heeft begeert dat lichaem iesu.
 ende doen heeft pylatus geboden dat lichaem gegeuen te worden.
 ende na dat ioseph tlichaem genomen hadde heeft hi dat gewonden in een suyuer linden doeck ende heuet geleyt in zijn nyeuwe graft dat hy in eenen steen hadde wtgehouwen ende voorgerolt hebbende eenen grooten steen aen de dore des grafs is wech ghegaen.
 ende daer waren maria magdalena ende dye ander maria sittende tegen ouer den graue.
 ende des anderen daechs die nae parasceues volcht zijn dye princen der priesteren ende die phariseen tot pilatum gecomen seggende.
 heer wi zijn ghedachtich geworden dat dye verleyder ghesproken heeft noch leuende nae drie daghen sal ic verrisen.
 hier omme soe ghebiet dat graft bewaert te worden tot inden derden dage op dat zijn discipulen niet en comen ende stelen hem ende totten volcke segghen hy is vanden dooden verresen.
 ende dan sal dye laeste dwalinghe argher zijn dan dye eerste.
 ende pilatus heeft tot haer ghesproken.
 ghi hebt bewaringe gaet ende bewaert ghelijc ghy condt.
 ende si wech gaende hebben dat graf bewaert teekenende den steen met wachters.
 inden auont vanden sabboth dye begonste te schijnen opten eersten dach vanden sabboth is ghecomen maria magdalena ende de ander maria om dat si dat graf sien souden.
 ende siet daer is een grote aertbeuinge gheschiet want die engel des heeren is vanden hemel neder ghedaelt ende comende heeft den steen af gherolt ende sadt daer op.
 sijn aensicht was gelijck een blixem ende zijn cleet was wit blinckende ghelijck snee ende doer vreese van hem zijn die wachters verscrict gheworden ende zijn ghelijc doden gheworden.
 die engel antwordende heeft totten vrouwen geseyt en wilt ghi niet vreesen want ick weet dat ghy iesum die ghecruyst is soect.
 hi en is hier niet want hi is verresen gelijc hi geseyt heeft.
 coemt siet die plaetse daer die here gheleyt was.
 ende haestelic gaende segget die discipulen dat hy vanden doden verresen is ende siet hi sal v voorgaen in galileen daer suldi hem sien.
 siet ick hebt v voorseyt.
 ende haestelick vanden graue gegaen zijnde met vreesen ende met groter blijscappen liepen si om zijn discipulen dat te bootschappen.
 ende siet iesus is haer te ghemoete ghecomen seggende.
 weest gegroet ende si zijn aen ghecomen ende hebben zijn voeten gehouden ende hebben hem aen ghebeden.
 ende doen heeft iesus haer geseyt en wilt niet vreesen.
 gaet heen ende bootscapt minen broederen dat si gaen in galileen ende daer sullen si mi sien.
 ende na dat si wech gegaen waren.
 siet somige vanden wachters zijn inder stadt gecomen ende hebben den princen der priesteren gebootscapt al datter geschiet was.
 ende vergadert zijnde metten ouders ende eenen raet gehouden hebbende hebben si den knechten oueruloedich gelt gegeuen seggende.
 segt dat zijn discipulen des nachts gecomen zijn ende hem gestolen hebben die wijle dat wi slapende waren.
 ende ist dat dit gehoort wort vanden rechter wi sullent hem diets maken ende sullen v vrij maken.
 ende als si dit ghelt genomen hadden hebben si gedaen ghelijck si geleert waren.
 ende dese woorden zijn verbreyt by den ioden tot op den dach van huden.
 ende die elf discipulen zijn gegaen in galileen op den berch daer iesus hen beuolen hadde ende na dat si hem ghesien hadden hebben si hem aenghebeden ende die sommighe hebben ghetwifelt.
 ende iesus comende heeft tot haer ghesproken seggende my is die macht ghegheuen inden hemel ende inder aerden.
 hier omme gaende leert alle volck haer doopende inden naem des vaders ende des soons ende des heyligen gheests haer leerende tonderhouden alle dat ick v beuolen hebbe.
 ende siet ic ben bi v alle dage tot der voleyndinghe der werelt.
 