in den beginne sciep god hemel ende aerde.
 ende de aerde was woest ende ledich ende het was duyster op den afgront ende de geest gods sweuede opt water.
 ende god sprack.
 het worde licht.
 ende het wert licht.
 ende god sach dat het licht goet was.
 doe scheydde god het licht van der duysternisse.
 ende noemde het licht dach ende de duysternisse nacht doe wert wt auont ende morgen de eerste dach.
 ende god sprack.
 daer werde een firmament tusschen den wateren ende het zy een onderscheydt tusschen den wateren.
 doe maecte god het firmament ende scheidde het water onder het firmament van het water bouen het firmament.
 ende het geschiedde also.
 ende god noemde het firmament hemel doe wert wt auont ende morgen de tweedde dach.
 ende god sprac.
 het water versamele onder den hemel aen bysunderige plaetsen datmen het drooghe sie.
 ende het gheschiedde also.
 ende god noemde het drooghe aerde ende de versamelinge der wateren noemde hy zee ende god sach dat het goet was.
 ende god sprack.
 de aerde late opgaen gras ende kruydt dat hem bezade ende vruchtbare boomen dat een yeghelick na syner aert vrucht draghe ende hebbe zijn eyghen zaet by hemseluen op aerden.
 ende het gheschiedde also.
 ende de aerde liet opgaen gras ende kruyt dat hem bezaeyde een yeghelick na syner aert ende boomen die daer vrucht droeghen ende haer eyghen zaet by henseluen hadden een yeghelick na syner aerdt.
 ende god sach dat het goet was.
 doe wert wt auondt ende morghen de derde dach.
 ende god sprack.
 daer worden lichten aen het firmament des hemels ende scheyden dach ende nacht ende zijn teeckenen tijden daghen ende iaren.
 ende zijn lichten aen het firmament des hemels dat sy schijnen op aerden.
 ende het geschiedde also.
 ende god maeckte twee groote lichten.
 een groot licht dat den dach regeere ende een kleyn licht dat den nacht regeere daertoe oock sterren.
 ende god settese aen het firmament des hemels dat sy schenen op de aerde ende den dach ende den nacht regeerden ende scheyden licht ende duysternisse.
 ende god sach dat het goet was.
 doe wert wt auont ende morghen de vierde dach.
 ende god sprack.
 het water woele hem op met wemelende ende leuendighen dieren ende met geuoghelte dat op aerden onder het firmament des hemels vlieghe.
 ende god schiep groote waluisschen ende allerley gedierte dat daer leeft ende wemelt ende van den water opgewoelt wort een yegelick na syner aerdt.
 ende allerley beuedert gheuoghelte een yeghelick na syner aerdt.
 ende god sach dat het goet was.
 ende seghendese ende sprack.
 sijt vruchtbaer ende vermeeret v ende veruullet het water in der zee.
 ende het gheuoghelte vermeere hem op der aerden.
 doe wert wt auondt ende morghen de vijfste dach.
 ende god sprack.
 de aerde brenge voort leuendighe dieren een yeghelick na syner aerdt vee ghewormte ende ghedierte op aerden een yeghelick na syner aerdt.
 ende het geschiedde also.
 ende god maeckte de gedierten op aerden een yeghelick na syner aerdt ende het vee na syner aerdt ende allerley ghewormte op der aerden na syner aert.
 ende god sach dat het goet was.
 ende god sprack.
 latet ons menschen maken een beeldt dat ons ghelijck zy.
 die daer regeeren ouer de visschen in de zee ende ouer de voghelen onder den hemel ende ouer het vee ende ouer de gantsche aerde ende ouer alle gewormte dat op der aerden kruypt.
 ende god schiep den mensche hem tot een beeldt tot een beeldt gods schiep hy hem.
 ende hy schiepse eenen man ende een wijf.
 ende god seghendese ende sprack tot hen sijt vruchtbaer ende vermeeret v ende veruullet de aerde ende maket se v onderdaen.
 ende regeeret ouer de visschen in der zee ende ouer de voghelen onder den hemel ende ouer alle ghedierte dat op aerden kruypt.
 ende god sprac siet daer ick hebbe v gegheuen allerley kruydt dat hem bezadet op der gantscher aerden ende allerley vruchtbare boomen ende boomen die hen bezaden tot uwer ende aller gedierte spijse op aerden ende allen voghelen onder den hemel ende allen ghewormte dat het leuen heeft op der aerden dat sy allerley groen kruyt eten ende het gheschiedde also.
 ende god sach aen alles wat hy ghemaect hadde.
 ende siet daer het was alles seer goet.
 doe wert wt auondt ende morghen de seste dach.
 also wert volbracht hemel ende aerde met haren gantschen heyre.
 ende also volbracht god aenden seuenden dage syne wercken die hy gemaeckt hadde ende ruste aenden seuenden dage van alle syne wercken die hy maeckte.
 ende segende den seuenden dach ende heylichden daeromme dat hy aenden seluen gherust hadde van alle synen wercken die god schiep ende maeckte.
 also is hemel ende aerde gheworden doe sy gheschapen zijn ten dien tijde doe god de heere de aerde ende den hemel maeckte ende alderley boomen op den velde die te voren noyt gheweest en waren op der aerden.
 ende alderley kruydt op den velde dat te voren noyt ghewassen en was want god de heere en hadde noch niet laten regenen op der aerden ende daer en was gheen mensche die het landt bouwde.
 doch eenen neuel ginck op vander aerden ende vochtichde alle het landt.
 ende god de heere maecte den mensche wt den klompe der aerden.
 ende hy blies hem in den leuendighen adem in synen neuse ende also wert de mensche een leuendighe ziele.
 ende god de heere plantte eenen lusthof in eden teghent oosten ende sette den mensche daerin die hy ghemaeckt hadde.
 ende god de heere liet op wassen wt der aerden allerley boomen lustich aen te sien ende goet te eten.
 ende den boom des leuens midden in den lusthoue ende den boom der kennisse des goeden ende des quaets.
 ende eenen stroom ghinck wt van eden te wateren den lusthoue ende deylde hem aldaer in vier hooftwateren.
 het eerste heet pison dat vliedt om het gantsche landt heuila.
 ende aldaer vindtmen gout.
 ende dat gout des landts is kostelick.
 ende daer vintmen bedellion ende den edelen steen onix.
 het ander water heet gihon dat vliedt om het gantsche moorenlandt.
 het derde water heet hydekel dat vliet voor assyrien henen het vierde water is de phrath.
 ende god de heere nam den mensche ende sette hem in den lusthoue eden dat hy dien boude ende bewaerde.
 ende god de heere gheboot den mensche ende sprack.
 du salt eten van allerley boomen in den lusthoue.
 doch vanden boome der kennisse des goedes ende des quaets salt du niet eten.
 want in welcken daghe du daer van etest saltu des doodts steruen.
 ende god de heere sprack.
 het en is niet goet dat de mensche alleen zy.
 ick wil hem een hulpe maken die by hem zy.
 want als god de heere ghemaeckt hadde van der aerden alderley dieren op den velde ende allerley voghelen onder den hemel doe bracht hy se tot den mensche dat hy saghe hoe hy se noemde.
 want so de mensche alderley leuendige dieren noemen soude so souden sy heeten.
 ende de mensche gaf eenen yeghelicken vee ende voghel onder den hemel ende ghedierte op den velde synen naem.
 doch voor den mensche wert gheen hulpe geuonden die by hem mochte zijn.
 doe liet god de heere eenen diepen slaep vallen op den mensche ende hy ontsliep.
 ende nam een syner ribben ende sloot de stede toe met vleesche.
 ende god de heere maeckte een wijf wt der ribben die hy van den mensche nam ende brachtse tot hem.
 doe sprack de mensche.
 dat is een been van mynen beenen ende vleesch van mynen vleesche.
 men sal se manninne heeten daeromme dat sy vanden manne ghenomen is.
 daerom sal een man synen vader ende syne moeder verlaten ende aen synen wijue hanghen ende sy sullen zijn een vleesch.
 ende sy waren beyde naeckt de mensche ende zijn wijf ende en schaemden hen niet.
 ende de slanghe was listigher dan alle dieren op den velde die god de heere ghemaeckt hadde ende sprack tot der vrouwen.
 ia soude god geseyt hebben ghy en sult niet eten van alderley boomen inden lusthoue.
 doe sprack het wijf totter slanghen.
 wy eten van de vruchten der boomen in den lusthoue.
 doch vanden vruchten des booms midden in den lusthoue heeft god gheseyt.
 etet daer niet van roeret hen oock niet aen dat ghy niet en steruet.
 doe sprac de slange totten wijue.
 ghy en sult gheenderley wijs des doodts steruen.
 maer god weet het dat in welcken daghe ghy daer van etet so worden uwe ooghen gheopent ende sult zijn als god ende weten wat goet ende quaet is.
 ende dat wijf sach aen dat van dien boome goet te eten ware ende lieflick aen te sien dat het eenen lustigen boom was dewijle hy kloeck maeckte.
 ende nam vander vrucht ende att.
 ende gaf haren manne oock daer van ende hy att.
 doe werden haerder beyder ooghen opgedaen ende werden ghewaer dat sy naeckt waren.
 ende vlochten vijghen bladeren te samen ende maeckten hen schorten.
 ende sy hoorden de stemme gods des heeren die in den lusthoue ghinck doe den dach koel gheworden was.
 ende adam verberch hem met synen wijue voor den aenghesichte gods des heeren onder de boomen inden lusthoue.
 ende god de heere riep adam ende sprac tot hem.
 waer bistu.
 ende hy sprack.
 ick hoorde dyne stemme in den lusthoue ende vreesde my.
 want ick ben naeckt daeromme verberch ick my.
 ende hy sprac.
 wie heeft het dy geseyt dat du naeckt bist.
 hebstu niet geeten vanden boome daer ick dy van gheboodt du soudest daer niet van eten.
 doe sprack adam.
 dat wijf die du my toeghegheuen hebst gaf my van dien boome ende ick att.
 doe sprack god de heere tot den wijue.
 waeromme hebstu dat ghedaen.
 de vrouwe sprack.
 de slanghe heeft my also bedroghen dat ick att.
 doe sprack god de heere tot der slanghen.
 dewijle du sulcks ghedaen hebst so sijstu veruloeckt onder allen vee ende onder allen ghedierten op den velde.
 op dynen buyck saltu gaen ende aerde eten dijn leefdage.
 ende ick wil vyandtschap setten tusschen dy ende den wijue ende tusschen dynen zade ende haren zade.
 dat selue sal dy den kop vertreden.
 ende du salt hem in de verssene steken.
 ende tot den wijue sprack hy.
 ick wil dy vele smerten toevoeghen wanneer du met kinde werst.
 du salt met smerte kinderen baren.
 ende dynen wille sal dynen manne onderworpen zijn ende hy sal dijn heere zijn.
 ende tot adam sprack hy.
 dewijle du hebst gheluystert de stemme dynes wijfs ende gegeten van den boome daer ic dy van geboot ende sprac.
 du salt daer niet van eten.
 so zy de acker veruloeckt om dynent willen met kommer saltu dy daerop gheneeren dijn leefdaghe.
 doornen ende distelen sal hy dy draghen ende du salt het kruyt op den velde eten.
 int sweet dynes aengesichts saltu dijn broot eten tot dat du weder tot aerde wordest daer du van ghenomen bist.
 want du bist aerde ende salt tot aerde worden.
 ende adam hiet zijn wijf heua daerom dat sy een moeder is aller leuendighen.
 ende god de heere maecte adam ende synen wijue rocken van vellen ende tooch se hen aen.
 ende god de heere sprack.
 siet adam is gheworden als onser een ende weet wat goedt ende boos is.
 nu dan dat hy niet wtstrecke syne hant ende breke ooc van den boom des leuens ende ete ende leue eeuwichlick.
 doe liet hen god de heere wt den lusthoue eden dat hy dat velt bouwede daer hy van genomen is.
 ende dreef adam wt ende leyde voor den lusthoue eden den cherubim met eenen blooten houwenden sweerde te bewaren den wech tot den boome des leuens.
 ende adam bekende zijn wijf heua.
 ende sy wert swangher ende baerde den kain ende sprack.
 ick hebbe ghekreghen den man des heeren.
 ende sy voer voort ende baerde habel synen broeder.
 ende habel wert een schaepherder.
 maer kain wert een ackerman.
 het gheschiedde na sommighe daghen dat kain den heere offer brachte van den vruchten des veldts.
 ende habel brachte oock van den eerstlingen zijnder schapen ende van haren vette.
 ende de heere sach genadichlic aen habel ende zijn offer.
 doch kain ende zijn offer sach hy niet genadichlick aen.
 doe wert kain seer toornich ende zijn ghebaer veranderde.
 doe sprac de heere tot kain.
 waerom werstu toornich.
 ende waerom verandert hem dijn gebaer.
 ist niet also.
 wanner du vroom bist so bistu aenghenaem.
 bistu oock niet vroom so rustet de sonde voor der deure.
 doch laet du haer met haren wille maer heerschet ouer haer.
 doe sprack kain met synen broeder habel.
 ende het begaf hem doen sy op den velde waren verhief hem kain teghen synen broeder habel ende sloech hem doot.
 doe sprack de heere tot kain.
 waer is dijn broeder habel.
 ende hy sprack.
 ick en wetet niet.
 sal ick mijns broeders hoeder zijn.
 hy sprac.
 wat hebstu gedaen.
 de stemme des bloets dijns broeders roept tot my van der aerden.
 ende veruloect systu nu op der aerden die haren mont heeft opghedaen ende dynes broeders bloet van dyne handen ontfanghen.
 wanneer du den acker bouwen salt so sal hy dy dan zijn vermoghen niet geuen.
 onstadich ende vluchtich salt du zijn op aerden.
 kain sprack tot den heere.
 mijn sonde is grooter dan dat sy my vergeuen mach worden.
 siet du drijfst my heden wt den lande ende ick moet my voor dynen aengesichte verbergen ende moet onstadich ende vluchtich zijn op aerden.
 so sal het my gaen dat my doodtslaet wie my vindet.
 doch de heere sprack tot hem neen.
 maer wie kain dootslaet dat sal seuenuoudich gewroken worden.
 ende de heere maecte een teecken aen kain dat hem niemant en versloege wie hem oock vonde.
 also ghinck kain van den aenghesichte des heeren ende woonde in den lande nod op geen zijde eden teghen den oosten.
 ende kain bekende zijn wijf die werdt bevrucht ende baerde hanoch ende hy bouwede eene stadt die naemde hy na zijns soons naem hanoch.
 hanoch genereerde irad.
 irad genereerde mahuiael.
 mahuiael genereerde mathusael.
 mathusael genereerde lamech.
 lamech nam twee wijuen de eene hiet ada de ander zilla.
 ende ada genereerde iabet.
 van dien zijn gekomen die in den hutten woonden ende vee hadden.
 ende zijn broeder hiet iubal.
 van dien zijn ghekomen de vedelers ende pijpers.
 zilla baerde oock naemlick tubalkain den meester in allerley metael ende ijserwerck.
 ende de suster tubalkain was naema.
 ende lamech sprack tot syne wijuen ada ende zilla.
 ghy wijuen lamech hoort myne reden ende mercket wat ick segge.
 ick hebbe eenen man verslagen my ter wonden ende eenen ionghelinck my ter buylen.
 kain sal seuenmael gewroken worden doch lamech seuenentseuentich mael.
 adam bekende noch eenmael zijn wijf ende sy baerde eenen sone dien hiet sy heth.
 want god heeft my sprack sy een ander zaet gesettet voor habel dien cain ghedoot heeft.
 ende seth genereerde oock eenen sone ende hiet hem enos.
 tot der seluer tijt begostmen te prediken van des heeren naem.
 dit is het boeck van des menschen gheslachte.
 doe god den mensche schiep maeckte hy hem na de ghelijckenisse gods.
 ende schiepse eenen man ende een wijf ende segendese ende hiet haren name mensche te der tijdt doe sy gheschapen werden.
 ende adam was hondert ende dertich iaer oudt ende genereerde eenen sone die synen beelde ghelijck was ende hiet hem seth.
 ende leefde daerna achthondert iaer ende genereerde sonen ende dochteren.
 dat zijn gantsche ouderdom wert negenhondert ende dertich iaer ende sterf.
 seth was hondert ende vijf iaer oudt ende genereerde enos.
 ende leefde daerna achthondert ende seuen iaer ende genereerde sonen ende dochteren.
 dat zijn gantsche ouderdom wert negenhondert ende twaelf iaer ende sterf.
 enos was negentich iaer oudt ende ghenereerde kenan.
 ende leefde daerna achthondert ende vijfthien iaer ende genereerde sonen ende dochteren.
 dat zijn gantsche ouderdom wert negen hondert ende vijf iaer ende sterf.
 kenan was seuentich iaren oudt ende genereerde mahalaleel.
 ende leefde daerna achthondert ende veertich iaer ende genereerde sonen ende dochteren.
 dat zijn gantsche ouderdom wert negenhondert ende thien iaer ende starf.
 mahalaleel was vijf ende tsestich iaer oudt ende genereerde iared.
 ende leefde daerna achthondert ende dertich iaer ende genereerde sonen ende dochteren.
 dat zijn gansche ouderdom wert achthondert vijfentneghentich iaer ende sterf.
 iared was hondert tweentsestich iaer oudt ende genereerde henoch.
 ende leefde daerna achthondert iaer ende genereerde sonen ende dochteren.
 dat zijn gantsche ouderdom wert negenhondert tweentsestich iaer ende sterf.
 henoch was vijfentsestich iaren oudt ende genereerde methusalah.
 ende na dien hy methusalah gegenereert hadde bleef hy in een godlick leuen dry hondert iaer ende genereerde sonen ende dochteren.
 dat zijn gantsche ouderdom wert dryhondert vijfentsestich iaer.
 ende dewijle hy een godlick leuen leyde nam hem god wech ende en werdt niet meer ghesien.
 methusalah was hondert seuenentachtentich iaer oudt ende genereerde lamech.
 ende leefde daerna seuenhondert tweentachtentich iaer ende ghenereerde sonen ende dochteren.
 dat zijn gantsche ouderdom wert negenhondert negenentsestich iaer ende sterf.
 lamech was hondert tweentachtentich iaren oudt ende genereerde eenen sone.
 ende hiet hem noah ende sprac die sal ons troosten onser moeyte ende arbeydt op aerden die de heere veruloeckt heeft.
 daerna leefde hy vijf hondert vijfentnegentich iaer ende genereerde sonen ende dochteer.
 dat zijn gantsche ouderdom wert seuen hondert seuentseuentich iaer ende sterf.
 noah was vijfhondert iaer oudt ende ghenereerde sem ham ende iaphet.
 doe hem nu de menschen begonden te vermeeren op aerden ende genereerden hen dochteren.
 doe sagen de kinderen gods na den dochteren der menschen dat sy schoon waren ende namen tot wijuen welcker sy wilden.
 doe sprack de heere de menschen willen hen door mynen gheest niet meer straffen laten want sy zijn vleesch.
 ick wil hen noch tijdt gheuen hondert ende twintich iaren.
 te dien tijden waren oock tyrannen op aerden.
 want doe de kinderen gods de dochteren der menschen besliepen ende hen kinderen baerden werden daerwt geweldighe ende beroemde lieden in de werelt.
 doe nu de heere sach dat der menschen boosheyt groot was op aerden ende alle het dichten ende poogen haers herten lancks so booser was.
 doe roude het hem dat hy de menschen gemaect hadde op aerden ende het bekummerde hem in synen herte.
 ende sprack.
 ick wil de menschen die ick gheschapen hebbe verdelgen van der aerden van den menschen aen tot op het vee ende tot opt gewormte ende tot op de vogelen onder den hemel.
 want het rouwet my dat ickse gemaect hebbe.
 doch noah vant genade voor den heere.
 dit is het gheslachte noah.
 noah was een oprecht man ende sonder veranderinge ende leydde een godlick leuen tot synen tijden.
 ende genereerde dry sonen.
 sem ham iaphet doch de aerde was verdoruen voor gods ooghen ende vol moetwillens.
 doe sach god op aerden ende siet sy was verdoruen.
 want alle vleesch hadde synen wech verdoruen op aerden.
 doe sprack god tot noah.
 alles vleesches eynde is voor my ghekomen.
 want de aerde is vol boosheyts van hen.
 ende siet daer ick wil se verderuen met der aerden.
 maeckt dy een arcke van dennen houte ende maeckt kameren daerin ende bepecktse met peck binnen ende buyten.
 ende maectse also.
 dry hondert ellen zy de lengde vijftich ellen de wijdde ende dertich ellen de hoochde.
 een venster saltu daerin maken bouen aen eener ellen groot.
 de deure saltu midden in haer zijde setten ende sal dry solders hebben eenen onder den anderen in midden de derde in der hoochde.
 want siet ick wil een sundvloet met water laten komen op aerden te verderuen alle het vleesch daer een leuendige adem inne is onder den hemel.
 alles wat op aerden is sal ondergaen.
 doch met dy wil ick een verbont maken.
 ende du salt in de arcke gaen met dynen sonen met dynen wijue ende met dyne soons wijuen.
 ende du salt met dy in de arcke nemen allerley gedierte van allen vleesche elcx een paer een manneken ende een wijfken dat sy leuendich blijuen by dy.
 van den voghelen na harer aert van den vee na syner aert ende van allerley gewormte op aerden na syner aert.
 van dien allen sal een paer tot dy in gaen dat sy leuendich blijuen.
 ende du salt allerley spijse tot dy nemen die men eet ende salt se by dy versamelen dat sy dy ende hen ter onderhoudinghe daer zy.
 ende noah dede alles wat hem god gheboodt.
 ende de heere sprack tot noah.
 gaet in de arcke du ende dijn gantsche huys want dy hebbe ick rechtueerdich gesien voor my tot deser tijdt.
 wt allerley reynen vee neemt tot dy telcken seuen ende seuen het manneken ende zijn wijfken.
 maer van den onreynen van elcx een paer het manneken ende zijn wijfken.
 desseluen gelijcken van den vogelen onder den hemel van elcx seuen ende seuen het manneken ende zijn wijfken op dat daer zaedt leuendich blijue op den gantschen aerdbodem.
 want noch ouer seuen daghen wil ick laten regenen op aerden veertich dagen ende veertich nachten ende verdelgen van den aerdbodem alles wat het wesen heeft dat ick gemaect hebbe.
 ende noah dede al wat hem de heere geboot.
 hy was sesshondert iaer oudt doe het water der suntvloet op aerden quam.
 ende hy ginck in de arcke met syne sonen synen wijue ende syne soons wijuen voor den wateren der suntvloet.
 van den reynen vee ende van den onreynen van den vogelen ende van allen gewormten op aerde gingen tot hem in de arcke by paren een manneken ende een wijfken als hem de heere gheboden hadde.
 ende doe de seuen dagen vergaen waren quamen de wateren der sundtvloet op aerden.
 in den sesshondersten iare des ouderdoms noah aen den seuenthienden dach der tweeder maent dat is den dach doe alle fonteynen des grooten afgronts opbraken ende de vensteren des hemels hen opdeden.
 ende daer quam een regen op aerden veertich daghen ende veertich nachten.
 euen aen den seluen dage ginc noah in de arke met sem ham ende iapheth syne sonen ende met synen wijue ende met syne soons dryen wijuen.
 daertoe allerley gedierte na syner aert allerley vee na syner aert allerley gewormte dat op aerden kruypt na syner aert ende allerley geuoghelte na syner aert.
 al wat vlieghen konde ende al wat vloghelen hadde.
 dat ginck alle tot noah in de arcke by paren van allen vleesch daer een leuendige geest in was.
 ende dat waren mannekens ende wijfkens van allerley vleesch ende ghinghen in als dan god hem geboden hadde.
 ende de heere slootse achter hem toe.
 doe quam de suntvloet veertich dagen op aerden ende de wateren wiessen ende hieuen de arcke op ende droegen se hooghe bouen der aerden.
 also namen de wateren ouerhant ende wiessen seer op aerden dat de arcke op den wateren voer.
 ende de wateren namen ouerhant ende wiessen so seer op aerden dat alle hooge bergen onder den gantschen hemel bedeckt werden.
 vijftien ellen hooch ginck het water bouen de berghen die bedeckt werden.
 doe ginck alle het vleesch onder dat op aerden cruypt aen voghelen aen vee aen gedierten ende aen allen dat hen ruert op aerden ende aen allen menschen.
 alles wat eenen leuendighen adem hadde in het drooghen dat starf.
 also wert verdelget alles wat op den aerdbodem was van den mensche aen tot op het vee ende op het gewormte ende vogelen onder den hemel dat wert alle van der aerden verdelghet.
 noah bleef alleene ouer ende wat met hem in der arcken was.
 ende de wateren stonden op aerden hondert ende vijftich daghen.
 doe gedachte god aen noah ende alle gedierte ende aen alle het vee dat met hem in der arcken was ende liet eenen wint op aerden komen.
 ende de wateren vielen.
 ende de fonteynen des afgronts worden verstoppet met tsamen den vensteren des hemels.
 ende den reghen van den hemel hiel op.
 ende de wateren verliepen van der aerde so lancks so meer henen ende namen af na hondert ende vijftich daghen.
 aenden seuentienden dage der seuender maent liet haer de arcke neder opt geberchte ararat.
 de wateren verliepen voortaen ende namen af tot op de tiende maent.
 aen den eersten dach der thienden maent sagen de scherpten der bergen wt.
 na veertich dagen dede noah de venster op aen der arcken die hy ghemaeckt hadde.
 ende liet eene raue wtvlieghen.
 die vlooch altijdt ouer ende weder tot dat de wateren verdroochden op aerden.
 daerna liet hy eene duyue van hem wtvliegen op dat hy beuonde of de wateren geuallen waren op aerden.
 doe nu de duyue niet en vant daer haer voet rusten konde quam sy weder tot hem in de arcke.
 want de wateren waren noch op den gantschen aerdbodem doe stack hy de handt wt ende namse tot hem in de arcke.
 doe verbeyde hy noch ander seuen dagen ende liet noch eens een duyue vliegen wt der arcken.
 die quam tot hem om den auondt.
 ende siet sy hadde een olyeblat afghebroken ende droech het in haren mont.
 doe vernam noah dat de wateren gheuallen waren op aerden.
 doch hy verbeyde noch ander seuen dagen ende liet een duyue wtuliegen die quam niet weder tot hem.
 in den sesshondersten ende eenen iare des ouderdoms noah aen den eerster dach der eerster maent verdroochden de wateren op aerden.
 doe nam noah het dack van der arcken af ende sach dat de aerdbodem drooghe was.
 also wert de aerde gantz drooge aen den seuen ende twintichsten dach der tweedder maent.
 doe sprack god met noah ende seyde.
 gaet wt der arcken du ende dijn wijf dyne sonen ende dyne soons wijuen met dy.
 allerley ghedierte dat by dy is van allerley vleesche aen vogelen aen vee ende aen allerley gewormte dat op aerden cruypt dat ga wt met dy.
 ende rueret v op aerden ende zijt vruchtbaer ende vermeeret v op aerden.
 also ginck noah wt met synen sonen ende met synen wijue ende synes soons wijuen.
 daertoe allerley gedierte allerley ghewormte allerley vogelen ende al wat op aerden kruypt dat ginck wt der arcken een yegelick tot synes ghelijcken.
 nu noah boude den heere eenen altaer ende nam van allerley reynen vee ende van allerley reyn gheuoghelte ende offerde brantoffer op den altaer.
 ende de heere roock den lieflicken reucke ende sprack in zijn herte ick en wil nu voortaen niet meer die aerde vervloecken om der menschen wille.
 want het dichten des menschelicken herten is boos van der ieucht op.
 ende ick wil nu voortaen niet meer slaen alles wat daer leeft als ick ghedaen hebbe.
 so lange de aerde staet sal niet ophouden saeyen ende inoogsten vorst ende hitte somer ende winter dach ende nacht.
 ende god segende noah ende syne sonen ende sprack weest vruchtbaer ende vermeeret v ende veruult de aerde.
 vwe vreese ende verschricken zy ouer alle ghedierte op aerden ouer alle voghelen onder den hemel ende ouer alles wat op den aerdbodem kruypt ende alle visschen in der zee zijn in uwe handen ghegheuen.
 al wat hem ruert ende leeft dat zy uwe spijse.
 als het groen kruyt hebbe ickt v ghegheuen.
 alleen etet het vleesch niet dat noch leeft in synen bloede.
 want ick wil ooc ws lijfs bloet wreken ende wilt aen allen ghedierten wreken.
 ende wil des menschen leuen wreken aen eenen yegelicken mensche als die zijn broeder is.
 wie menschen bloet vergiet diens bloet sal oock door menschen vergoten worden.
 want god heeft den mensche tot zijn beelt ghemaect.
 weset vruchtbaer ende vermeeret v ende genereert op aerden dat uwer vele daerop worden.
 voorder seyde god tot noah ende synen soons met hem siet ick make met v een verbont ende met uwen zade na v ende met allen leuendighen ghedierte by v aen vogelen aen vee ende aen allen gedierten op aerden by v van allen dat wt der arcken gegaen is welckerley gedierten het zijn op aerden.
 ende make mijn verbont also met v dat nu voortaen niet meer alle vleesch verdoruen worden sal met het water der sundtuloedt ende daer sal nu voortaen geene suntvloet meer kome die de aerde verderue.
 ende god sprack.
 dat is het teecken des verbonts dat ick ghemaket hebbe tusschen my ende v ende allen leuendighen ghedierten by v nu vortaen eewichlicken.
 mynen boghe hebbe ick ghesettet in de wolcken die sal het teecken zijn des verbondes tusschen my ende der aerden.
 ende wanneert koemt dat ick wolcken ouer de aerde brenghe so sal men mynen boghe sien in den wolcken.
 ende dan wil ick gedencken aen mijn verbont tusschen my ende v ende allen leuendigen gedierten in allerley vleesche dat nu voortaen niet meer eene suntvloet kome die alle vleesch verderue.
 daeromme sal mynen boghe in den wolcken zijn dat ick hem aensie ende gedencke aen dat eeuwige verbondt tusschen god ende allen leuendigen gedierten in allen vleesche dat op aerden is.
 dat selue seyde god oock tot noah.
 dit zy het teecken des verbondts dat ick ghemaeckt hebbe tusschen my ende allen vleesche op aerden.
 de soons noah die wt der arcken gingen zijn dese.
 sem ham iaphet.
 doch ham is de vader canaan.
 dat zijn de drye sonen noah.
 van de welcke alle het lant besettet is.
 noah begonste ende werdt een ackerman ende plantede wijnberghen.
 ende doe hy des wijns dranc wert hy droncken ende lach in der hutten ontdeckt.
 doe nu ham canaans vader sach synes vaders schaemte seyde hy het synen beyden broederen daerbuyten.
 doe namen sem ende iaphet een kleet ende leyden dat op hare beyde schouderen ende gingen ruggelincks daertoe ende deckten haers vaders schaemte toe.
 ende hare aenghesichte was afgewendet dat sy haers vaders schaemte niet sagen.
 als nu noah opwaecte van synen wijne ende beuant wat hem zijn kleynste sone gedaen hadde.
 doe sprack hy.
 veruloeckt zy canaan ende zy een knecht aller knechten onder synen broederen.
 ende sprack voorder.
 ghelouet zy de god de heere des sems ende canaan zy zijn knecht.
 god breyde iaphet wt ende late hem woonen in den hutten des sems ende canaan zy zijn knecht.
 noah leuede na der sundtuloet dryhondert ende vijftich iaer.
 dat zijn gantsche ouderdom werdt neghenhondert ende vijftich iaer ende starf.
 dat is het geslachte der kinderen noah.
 sem ham iaphet.
 ende sy genereerden kinderen na der sundtuloet.
 de kinderen iaphet zijn dese.
 gomer magog madai iauan tubal mesech ende thiras.
 nu de kinderen van gomer zijn dese.
 ascenas riphat ende thogarma.
 de kinderen van iauan zijn dese.
 elisa tharsis kithim ende dodanim.
 van desen zijn wtghebreydet de eylanden der heyden in haren landen een yegelick na syner sprake gheslachte ende lieden.
 de kinderen van ham zijn dese.
 chus mizraim phut ende canaan.
 nu de kinderen van chus zijn dese.
 seba heuila sabtha raema ende sabtecha maer de kinderen van raema zijn dese.
 scheba ende dedan.
 chus genereerde den nimrod.
 die begonste een geweldich heere te zijn op aerden.
 ende was een geweldich iager voor den heere.
 daruan spreeckt men.
 dat is een gheweldich iagher voor den heere als nimrod.
 ende het beghin synes rijckes was babel erech arad ende chalne in den lande sinear.
 van dien lande is daerna gekomen de assur ende bouwede niniue ende rehoboth ir ende calah.
 daertoe ressen tusschen niniue ende calah.
 dit is eene groote stadt.
 mizraim genereerde ludim anamim leabim naphthuhim.
 pathrusim ende casluhim van welcken zijn ghecomen de philistim ende caphtorim.
 canaan nu genereerde zidon synen eersten sone ende heth.
 iebusi emori girgosi hiui arki sini aruadi zemari ende hamathi.
 van welcken zijn wtgebreydet de geslachten der cananiters.
 ende hare lantpalen waren van zidon aen door gerar tot gaza toe tot dat men koemt tot sodoma gomorra adama zeboim ende tot lasa.
 dat zijn de kinderen ham in haren geslachten spraken landen ende lieden.
 sem iaphets grootste broeder genereerde ooc kinderen die een vader is aller kinderen van eber.
 ende dit zijn syne kinderen.
 elam assur arphachsad lud ende aram.
 nu de kinderen van aram zijn dese vz hul gether ende mas.
 arphachsad genereerde halah halah genereerde eber.
 eber genereerde twee sonen de eene hiete peleg daerom dat te zijnder tijt de werelt gedeylt wert.
 zijn broeder hiet iaketan.
 ende iakethan genereerde almodad saleph hazarmaueth iarah hadoram vsal dikela obal abimael seba ophir heuila ende iobab.
 dat zijn alle kinderen van iaketan.
 ende haer wooninghe was van mesa aen tot dat men koemt tot sephar aen den berch tegent oosten.
 dat zijn de kinderen van sem in haren gheslachten spraken landen ende lieden.
 dat zijn nu de nakomelingen der kinderen noah in haren geslachten ende lieden.
 van dien zijn wtgebreydet de lieden opter aerden na de suntuloet.
 alle de wereldt hadde een tonghe ende sprake.
 doe sy nu togen tegent oosten vonden sy een vlack lant in den lande sinear ende woonden aldaer.
 ende spraken onder malcander.
 wel op latet ons tiechelsteenen strijcken ende bernen.
 ende namen tiechelsteen tot steenen ende leem tot kalck ende spraken.
 wel op latet ons eene stadt ende torren bouwen diens opperste tot aen den hemel reycke dat wy ons eenen name maken.
 want wy worden misschien verstroyt in allen landen.
 doe quam de heere neder dat hy saghe de stadt ende den torren die de menschen kinderen bouweden.
 ende de heere sprack.
 siet het is eenerley volck ende eenerley sprake onder hen alle ende hebben dat begonnen te doen.
 sy sullen niet aflaten van allen dat sy voorgenomen hebben te doen.
 welop latet ons neder varen ende hare sprake aldaer verwerren dat gheener des anderen sprake en versta.
 also verstroyde se de heere van daer in alle landen dat sy moesten ophouden de stadt te bouwen.
 daeruan heet haren naem babel dat de heere aldaer verwerret hadde aller landen sprake ende haer verstroyt van daer in alle landen.
 dit zijn de gheslachten sem.
 sem was hondert iaer oudt ende genereerde arphachsad twee iaer na der sundtvloedt.
 ende leefde daer na vijf hondert iaer ende genreerde sonen ende dochteren.
 arphachsad was vijf ende dertich iaer oudt ende genereerde salah.
 ende leefde daerna vierhondert ende drye iaer ende genereerde soons ende dochteren.
 salah was dertich iaer oudt ende genereerde eber.
 ende leefde daer na vier hondert ende drye iaer ende genereerde soons ende dochteren.
 eber was vier ende dertich iaer oudt ende genereerde peleg.
 ende leefde daer na vier hondert ende dertich iaer ende genereerde soons ende dochteren.
 peleg was dertich iaer oudt ende genereerde regu.
 ende leefde daerna twee hondert ende negen iaer ende genereerde soons ende dochteren.
 regu was twee ende dertich iaer out ende genereerde serug.
 ende leefde daerna twee honderdt ende seuen iaer ende genereerde soons ende dochteren.
 serug was dertich iaer oudt ende genereerde nahor.
 ende leefde daerna tweehondert iaer ende genereerde soons ende dochteren.
 nahor was neghen ende twintich iaer oudt ende genereerde tharah.
 ende leefde daerna hondert ende neghenthien iaer ende genereerde soons ende dochteren.
 tharah was seuentich iaer oudt ende genereerde abram nahor ende haran.
 dit zijn de gheslachten tharah.
 tharah genereerde abram nahor ende haran.
 nu haran genereerde loth.
 maer haran sterf voor synen vader tharah in synen vaderlande te vr in chaldea.
 doe namen abram ende nahor wijuen.
 abrams wijf hiet sarai ende nahors wijf milca harans dochter die een vader was der milca ende iisca.
 nu sarai was onvruchtbaer ende en hadde gheen kinderen.
 doe nam tharah synen sone abram ende loth synes soons harans sone ende synes soons wijf sarai synes soons abrams wijf ende voerde se van vr wt chaldea dat hy int lant canaan tooch ende sy quamen tot haran ende woonden aldaer.
 ende tharah wert twee hondert ende vijf iaer oudt ende sterf in haran.
 ende de heere sprack tot abram gaet wt dynen vaderlande ende van dyner maechschap ende wt dynes vaders huys in een landt dat ick dy wijsen wil.
 ende ick wil dy tot grooten volcke maken ende wil dy seghenen ende dy eenen grooten name maken ende salt eenen seghen zijn.
 ick wil seghenen die dy seghenen ende veruloecken die dy veruloecken.
 ende in dy sullen gesegent worden alle geslachten op aerden.
 doe tooch abram wt als de heere tot hem gheseyt hadde ende loth tooch met hem.
 abram was vijf ende tseuentich iaer oudt doe hy wt haran tooch.
 also nam abram zijn wijf sarai ende loth synes broeders sone met alle haerder haue die sy ghewonnen hadden ende de zielen die sy gheboren hadden in haran ende toghen wt te reysen in het landt canaan.
 ende als sy ghekomen waren in dat seluighe landt tooch abram henen tot aen de stede sichem ende aenden haghen more.
 want de cananiters woonden tot dier tijdt inden lande.
 doe verscheen de heere abram ende sprac.
 dynen zade wil ick dit landt gheuen ende hy bouwede aldaer den heere eenen altaer die hem verschenen was.
 daerna brac hy op van daer aen eenen berch die lach teghent oosten der stadt bethel ende richttede syne hutten op dat hy bethel tegent westen ende ai teghent oosten hadde ende bouwde aldaer den heere eenen altaer ende predickte van den name des heeren.
 daer na weeck abram voorder ende tooch wt teghent suyden.
 daer quam eenen dieren tijdt in dat landt.
 doe tooch abram af in egypten dat hy hem aldaer als een vreemdelinck onthielde.
 want de dierte was groot in den lande.
 ende doe hy harde by egypten quam sprack hy tot synen wijue sarai.
 siet ick weet dat du een schoone vrouwe van aenghesichte bist.
 als dy nu de egyptenaers sien sullen so sullen sy segghen dat is zijn wijf.
 ende sullen my verworghen ende dy behouden.
 lieuer so segt doch du sijst mijn suster.
 om dat het my des te beter gae omme dynent willen ende mijn ziele by den leuen blijue om dynent willen.
 als nu abram in egypten quam saghen de egyptenaers de vrouwe dat sy seer schoone was.
 ende de vorsten pharaos saghen se ende presense voor hem.
 doe wert sy in des pharaos huys ghebracht.
 ende hy dede abram goet om harent wille.
 ende hy hadde schapen runderen eselen knechten ende maechden eselinnen ende kemels.
 ende de heere plaechde pharao met grooten plaghen ende zijn huys om sarai abrams wijfs willen.
 doe riep pharao abram tot hem ende sprack tot hem.
 waerom hebstu my dat ghedaen.
 waerom seydestu my het niet dat het dijn wijf was.
 waerom spraecstu dan sy ware dijn suster.
 derhaluen ick se my tot eenen wijue nemen woude.
 ende nu siet daer hebstu dijn wijf neemtse ende treckt henen.
 ende pharao beual synen lieden ouer hem dat sy hem gheleydden ende zijn wijf ende alles wat hy hadde.
 also tooch abram op wt egypten met zijn wijf ende met allen dat hy hadde ende loth oock met hem tegent suyden.
 ende abram was seer rijck van vee siluer ende gout.
 ende hy tooch ymmer voort wt den suyden tot bethel aen de stede daer inden eersten zijn hutte was tusschen bethel ende ai.
 euen aen de stede daer hy te voren den altaer ghemaeckt hadde.
 ende predickte den name des heeren.
 loth die met abram tooch hadde oock schapen ende runders ende hutten.
 ende het landt en kondes niet verdragen dat sy by malcanderen woonden.
 want haer haue was groot ende en konden by malcanderen niet woonen.
 ende daer was altijdts twist tusschen den herderen ouer abrams vee ende tusschen den herderen ouer loths vee.
 tot dier tijt so woonden oock de cananiters ende pheresiters in den lande.
 doe sprack abram tot loth.
 lieuer laet gheenen twist zijn tusschen my ende dy ende tusschen mynen ende dynen herderen want wy zijn broeders.
 staet dy niet alle dat lant open.
 lieuer scheydt dy van my.
 wiltu ter slincker handt so wil ick ter rechter handt.
 ofte wiltu ter rechter handt so wil ick ter slincker.
 doe hief loth syne ooghen op ende besach de gantsche landtstreecke aen den iordane.
 want eer de heere sodoma verderf was sy rijck van water tot datmen tot zoar koemt als eenen lusthoff des heeren ghelijck als egypten landt.
 doe koos hem loth het gantsche vlacke aen de iordane ende tooch tegent oosten.
 also scheydde den eenen broeder vanden anderen.
 dat abram woonde in den lande canaan ende loth in de steden der selue vlacke ende sette zijn hutte tot sodom.
 doch de lieden tot sodom waren boos ende sondichden seer teghen den heere.
 doe hem nu loth van abram ghescheyden hadde sprack de heere tot abram.
 heft dyne ooghen op ende siet van der stede aen daer du woonest teghent noorden teghent suyden teghent oosten ende teghent westen.
 want alle dat landt dat du siest wil ick dy gheuen ende dynen zade eewichlick.
 ende wil dijn zaedt maken als het stof op der aerden.
 kan een mensche het stof op aerden tellen.
 die sal oock dijn zaedt tellen.
 daerom so maket dy op ende treckt door het landt in de lengde ende breedde want dy wil ick het gheuen.
 also hief abram syne hutten op quam ende woonde in den haghen mamre die te hebron is ende bouwede aldaer den heere eenen altaer.
 ende het gheschiedde tot der tijdt des conincks amraphel van sinear arioch des conincks van elassar kedorlaomor des conincks van elam ende thideal des conincks der heyden.
 dat sy krijchden met bera den coninck van sodom ende met birsa den coninck van gomorra ende met sineab den coninck van adama ende met semeber den coninck van zeboim ende met den coninck van bela die heet zoar.
 dese quamen alle te samen in den dale siddim daer nu de sandt zee is.
 want sy waren twaelf iaer onder den coninck kedorlaomor geweest ende in den derthienden iare waren sy van hem afgeuallen.
 daerom quam kedorlaomor ende de coninghen die met hem waren in den veerthienden iare ende sloeghen de reusen te astarothkarnaim ende de susim tot ham ende de emim in den velde kyriathaim.
 ende de heriters op haren geberchte seir tot aen de euene pharan welcke aen de woestijne stoot.
 daer na keerden sy omme ende quamen aen den waterput mispat dat is kades ende sloeghen het gantsche landt der amalekiters.
 daer toe de amoriters die tot hazezonthamar woonden.
 doe toghen wt de coninck van sodom de coninck van gomorra de coninck van adama de coninck van zeboim ende de coninck bela die zoar heet ende rusteden hen te strijden in den dale siddim.
 met kedorlaomor den coninck van elam ende met thideal den coninck der heyden ende met amraphel den coninck van sinear ende met arioch den coninck van elassar vier coningen met vijuen.
 ende in den dale siddim waren vele beencuylen.
 ende de coninck van sodom ende gomorra werden aldaer in de vlucht gheslaghen ende neder gheleyt.
 ende wat daer ouer bleef vloodt op het gheberchte.
 doe namen sy alle haue tot sodom ende tot gomorra ende alle spijse ende togen daeruan.
 ende sy namen oock met hen loth abrams broeders sone ende syne haue want hy woonde tot sodom ende toghen daer van.
 doe quam daer een die ontloopen was ende seyde het abram aen den vreemden die daer woonde in den haghen mamre des amoriters welcker een broeder was escol ende aner dese waren met abram in een verbont.
 als nu abram hoorde dat zijn broeder gheuanghen was wapende hy syne knechten drye hondert en de achtien in synen huyse geboren ende iaechde hen na tot dan.
 ende deylde se ende viel des nachts ouer hen met synen knechten ende sloechse ende iaechdese tot hoba die ter slincker handt der stadt damascus leydt.
 ende bracht alle haue weder daertoe oock loth synen broeder met syner haue oock de wijuen ende het volck.
 als hy nu weder quam van der slachtinghe des kedorlaomor ende der coningen met hem doe ghinck hem teghen de coninck van sodom in het veldt dat des conincks dal heet.
 doch melchizedech de coninck van salem droech broot ende wijn hervoor ende hy was een priester gods des alderhoochsten.
 ende seghende hem ende sprack.
 ghesegent systu abram den hoochsten gode die hemel ende aerde besit.
 ende ghelouet zy god de hoochste die dyne vyanden in dyne handt besloten heeft.
 ende den seluen gaf abram de thiende van allerley.
 doe sprack de coninck van sodom tot abram.
 gheeft my de lieden de goeden behoudt dy.
 ende abram sprack tot den coninc van sodom.
 ick heffe myne handen op tot den heere den hoochsten gode die hemel ende aerde besit.
 dat ick van allen dat dijn is niet eenen draet noch eenen schoenriem nemen en wil dat du niet en seggest du hebbest abram rijck ghemaect.
 wtgenomen wat de ionghelingen verteert hebben ende de mannen aner ende escol die met my ghetoghen zijn die laet haer deel nemen.
 na dese gheschiedenisse ghebeurdet dat tot abram gheschiedde het woort des heeren in een ghesichte ende sprack.
 vreest dy niet abram ick ben dijn schildt ende dijn seer grooten loon.
 doch abram sprack.
 heere heere wat wiltu my gheuen.
 ick gae henen sonder kinderen ende mijn huysknecht dese eleasar van damasco heeft eenen sone.
 ende abram sprack voorder.
 my en hebstu gheen zaet ghegheuen ende siet de sone mijns ghesindes sal mijn erfghename zijn.
 ende siet de heere sprack tot hem.
 hy en sal dijn erue niet zijn maer die van dynen lijue komen sal die sal dijn erue zijn.
 ende hy hiet hem wt gaen ende sprack.
 siet na den hemel ende telt de sterren.
 kanstu se tellen.
 ende sprack tot hem also sal dijn zaedt zijn.
 abram gheloofde den heere ende dat rekende hy hem tot gherechticheyt.
 ende hy sprack tot hem.
 ic ben de heere die dy van vr wt chaldea gheuoert heeft dat ick dy dit landt te besitten gheue.
 ende abram sprack.
 heere heere waerby sal ick dat mercken dat ick dit lant besitten sal.
 ende hy sprack tot hem.
 brengt my een dryeiarighe koe ende een dryeiarighe gheyte ende eenen dryeiarighen ram ende een tortelduyue ende een ionghe duyue.
 ende hy bracht hem sulcks alles ende hy deylde het midden van malcander ende leyde een deel teghen het ander ouer.
 doch de voghelen en deylde hy niet.
 ende het gheuoghelte viel op den ase ende abram iaechdese daer van.
 doe nu de sonne onderghegaen was viel eenen diepen slaep op abram ende siet verschricken ende groote duysternisse oueruiel hem.
 doe sprack hy tot abram.
 dat saltu weten dat dijn zaedt sal vreemdt zijn in eenen lande dat niet syne en is ende daer salmense dwingen te dienen ende plaghen vier hondert iaer.
 ick nochtans wil rechter zijn ouer dat volck dies knechten sy zijn sullen.
 daer na sullen sy wt trecken met grooten goede.
 ende du salt varen tot dynen vaderen met vrede ende in goeden ouder begrauen worden.
 ende sy sullen na vyer mans leuen weder hier komen.
 want de misdaedt der amoriters en is noch niet gantsch hier.
 als nu de sonne onderghegaen ende duyster gheworden was siet doe roocte eenen ouen ende een vyervlamme voer tusschen den stucken henen.
 aen dien daghe maeckte de heere een verbont met abram ende sprack.
 dynen zade wil ick dit landt gheuen van den water egypti aen tot aen het groot water phrath de keniters de kinisiters de kadmoniters de hethiters de pherisiters de ruesen de amoriters de cananiters de gergesiters de iebusiters.
 sarai abrams wijf en baerde hem niet.
 sy hadde een egyptische maghet die hiet hagar ende sy sprack tot abram.
 siet de heere heeft my toeghesloten dat ick niet gebaren en kan lieuer legget dy tot myner maget of ic doch misschien wt haer my bouwen mochte.
 abram die hoorde de stemme sarai.
 doe nam sarai abrams wijf hare egyptische maghet hagar ende gafse abram haren man ten wijue doen sy thien iaren in den lande canaan ghewoont hadden.
 ende hy leyde hem tot hagar die wert met kinde.
 als sy nu sach dat sy met kinde was achtede sy haer vrouwe kleyn voor haer.
 doe sprack sarai tot abram.
 du doest onrecht aen my ick hebbe dy myne maghet bygeleyt nu sy siet dat sy met kinde gheworden is moet ick kleyn gheacht worden voor haer.
 de heere zy richter tusschen my ende dy.
 abram sprack tot sarai.
 siet dyne maghet is onder dijn gheweldt doet met haer als het dy behaecht.
 doe se nu sarai woude verootmoedighen vluchtede sy van haer.
 ende de enghel des heeren vandtse by eenen waterput in der woestyne namelicken by den put aen den wech tot sur.
 die sprack tot haer.
 hagar sarai maget van waer koemstu ende waer wiltu henen.
 sy sprack ick ben van mijnder vrouwen sarai geuloden.
 ende de enghel des heeren sprack tot haer.
 keert wederom tot dyner vrouwen ende verootmoedicht dy onder haer handt.
 ende de enghel des heeren sprack tot haer.
 ick wil dijn zaedt also vermeeren dat het van grooter veelheyt niet ghetelt en sal worden.
 voorder sprack de enghel des heeren tot haer.
 siet du bist met kinde gheworden ende sult eenen sone baren diens naem saltu ismael heeten daeromme dat de heere dijn ellende verhoort heeft.
 hy sal een wilt mensche zijn.
 syne handt teghen yeghelicken ende een yeghelicx handt teghen hem ende sal teghen allen synen broederen ouer woonen.
 ende sy hiet den naem des heeren die met haer sprac.
 du god siest my.
 want sy sprac.
 gewisselicken hebbe ick hier ghesien dien die my aenghesien heeft.
 daeromme hiet sy den waterput eenen put des leuendigen die my aengesien heeft welcke waterput is tusschen kades ende bared.
 ende hagar baerde abram eenen sone.
 ende abram hiet den sone dien hem hagar baerde ismael.
 ende abram was ses ende tachtentich iaren oudt doe hem hagar ismael baerde.
 als nu abram neghen ende tnegentich iaer oudt was verscheen hem de heere ende sprac tot hem.
 ick ben de almachtighe god wandelt voor my ende zijt onuerseert.
 ende ick wil mijn verbont tusschen my ende dy maken ende wil dy gantsch seer vermeeren.
 doe viel abram op zijn aenghesichte.
 ende god sprack voorder met hem ende seyde.
 siet ick bent ende hebbe mijn verbondt met dy.
 ende du salt een vader veler volcken worden.
 daerom en saltu niet meer abram heeten maer abraham sal dynen naem zijn.
 want ick hebbe dy ghemaect tot een vader veler volcken.
 ende wil dy gantsch seer vruchtbaer maken ende van dy volcken maken ende van dy sullen koninghen komen.
 ende ick wil mijn verbondt maken tusschen my ende dynen zade na dy by haren nakomelinghen dat het een eewich verbondt zy.
 also dat ick dijn god zy ende dynes zades na dy.
 ende wil dy ende dynen zade na dy geuen het lant daer du een vreemdelinck inne bist namelicken het gantsche landt canaan tot eewigher besittinghe ende wil haer god zijn.
 ende god sprac voorder tot abraham so houdt nu mijn verbondt du ende dijn zaedt na dy by haren nakomelinghen.
 dat is nu mijn verbont dat ghy houden sult tusschen my ende v ende dynen sade na dy alles wat manlick is onder v sal besneden worden.
 ghy sullet ia de voorhuydt aen uwen vleessche besnijden dat selue sal een teecken zijn des verbondts tusschen my ende v.
 een yeghelick knechtken wanneer het acht daghen oudt is sult ghy besnijden by uwen nacomelinghen.
 desseluen ghelijcken alle dat ghesinde dat in uwen huyse geboren ofte ghecocht is van allerley vreemden die niet van uwen geslachte en zijn.
 also sal mijn verbont aen uwen vleessche zijn ten eewighen verbonde.
 ende waer een knechtken niet wort besneden aen der voorhuyt zijns vleeschs diens siele sal wtgheroeyt worden wt synen volcke daerom dat het mijn verbont naghelaten heeft.
 ende god sprack voortaen tot abraham.
 du salt dijn wijf sarai niet meer sarai heeten maer sara sal haren naem zijn.
 want ick wilse segenen.
 ende oock van haer wil ick dy eenen sone geuen.
 ick wilse seghenen ende volcken sullen wt haer worden ende koninghen ouer vele volcken.
 doe viel abraham op zijn aengesichte ende loech ende sprack in zijnder herten.
 sal my die ick hondert iaer oudt ben een kint gheboren worden ende sara die negentich iaer oudt is baren.
 ende abraham sprack tot god.
 och dat ismael leuen soude voor dy.
 doe sprack god.
 ia sara dijn wijf sal dy eenen sone baren dien saltu isaac heeten.
 want met hem wil ick een eewich verbont maken ende met synen zade na hem.
 daertoe om ismael hebbe ick dy oock verhoort.
 siet ick hebben ghesegent ende wil hem vruchtbaer maken ende gantsch seer vermeeren.
 twaelf vorsten sal hy genereren ende wil hem tot grooten volcke maken.
 dannoch mijn verbont wil ick oprechten met isaac dien dy sara baren sal om dese tijt inden anderen iare.
 ende hy hieldt op met hem te spreken.
 ende god voer op van abraham.
 doe nam abraham synen sone ismael ende alle knechten die in synen huyse gheboren ende alle die ghecocht waren ende alles wat mans name was in synen huyse ende besneedt de voorhuyt aen haren vleesche effen desseluen daghes als hem god gheseyt hadde.
 ende abraham was neghen ende neghentich iaer oudt doe hy de voorhuydt aen synen vleesche besneedt.
 ende ismael zijn sone was derthien iaer oudt doe zijns vleeschs voorhuyt besneden wert.
 effen op eenen dach werden sy alle besneden abram zijn sone ismael ende wat manlick gheslachtes in synen huyse was in synen huyse geboren ende ghecocht van vreemden.
 het wert alles met hem besneden.
 ende de here verscheen hem in den haghen mamre doen hy by sat aender duere syner hutten doen den dach aent heetsten was.
 ende als hy syne ooghen ophief ende sach doe stonden dry mannen teghen hem ouer.
 ende doe hyse sach liep hy hen teghen van der duere zijnder hutten ende neychde hem voor hen neder op de aerde.
 ende sprack.
 heere hebbe ick genade gheuonden voor dynen ooghen so en gaet voor dynen knecht niet voorby.
 men sal v een weynich waters brenghen ende uwe voeten wasschen ende rustet v onder den boom.
 ende ick wil v een bete broodts brenghen dat ghy uwe herte lauet daer na sult ghy voortgaen.
 want daerom zijt ghy tot uwen knechte gecomen.
 sy spraken.
 doet als du geseyt hebst.
 abraham haestede hem in de hutte tot sara ende sprack.
 haest dy ende mengt drye maten meel bloemen knedet ende backt koecken.
 ende hy liep totten runderen ende haelde een fijn goet kalf ende gaf het den ionghe.
 die haestede hem ende bereyddet toe.
 ende hy droech op boter ende melck ende van den kalue dat hy toebereyt hadde ende settede het hen voor ende tradt voor hen onder den boom ende sy aten.
 doe spraken sy tot hem.
 waer is dijn wijf sara.
 hy antwoordde.
 daer binnen inder hutten.
 doe sprack hy.
 ick wil tot dy weder comen so ick leue.
 siet so sal sara dijn wijf eenen sone hebben.
 dat hoorde sara achter hem achter der deure der hutten.
 ende sy waren beyde abraham ende sara oudt ende wel bedaecht also dat het sara niet meer en ginck na der vrouwen aerdt.
 daerom loech sy by haer selfs ende sprack.
 nu ick oudt ben sal ick noch met wellust omgaen ende mijn heere oudt is.
 doe sprack de heere tot abraham.
 waerom lachet dies sara ende spreect.
 meynstu dat het waer zy dat ick noch baren sal so ick doch oudt ben.
 soude dan den heere wat onmogelick zijn.
 om dese tijt wil ick weder tot dy komen so ick leue.
 so sal sara eenen sone hebben.
 doe verloochende dat sara ende sprack.
 ick en hebbe niet ghelachen.
 want sy vreesde haer.
 ende hy sprack.
 het en is niet also du hebst ghelachen.
 doe stonden die mannen op van daer ende keerden hen tegen sodom.
 ende abraham ginck met hen dat hyse gheleydde.
 doe sprack de heere.
 hoe kan ick abraham verborghen wat ick doe.
 nadenmael hy een groot ende machtich volc sal worden ende alle volcken op aerden in hem gheseghent worden sullen.
 want ick weet hy sal het beuelen synen kinderen ende synen huyse na hem dat sy des heeren weghen houden ende doen wat recht ende goet is.
 op dat de heere op abraham late komen wat hy hem toegheseyt heeft.
 ende de heere sprack.
 daer is een gheschrey tot sodom ende gomorra dat is groot ende hare sonden die zijn seer swaer.
 daerom wil ick af varen ende sien oft sy dat alles ghedaen hebben na den gheschreye dat voor my gecomen is oft het also niet en zy dat ickt wete.
 ende de mannen keerden haer aenghesichte ende ginghen na sodom.
 doch abraham bleef staende voor den heere.
 ende tradt tot hem ende sprack.
 wiltu dan den rechtueerdighen met den godloosen ombrenghen.
 daer mochten misschien vijftich rechtueerdighe in der stadt zijn.
 woudestu die ombrenghen ende dier stede het niet vergheuen om der vijftich rechtueerdighen willen die daer inne waren.
 dat sy verre van dy dat du dat doest ende doodest den rechtueerdighen met den godloosen dat de rechtueerdighe zy ghelijck als de godloose.
 dat zy verre van dy die du aller werelt richter bist du salt also niet richten.
 de heere sprack.
 vinde ick vijftich rechtueerdighe tot sodom in der stadt so wil ickt om harent willen allen den plaetsen vergeuen.
 abraham antwooordde ende sprack.
 och siet ick hebbe my onderwonden te spreken met den heere hoewel ick aerde ende assche ben.
 daer mochten misschien vijue weyniger dan vijftich rechtueerdighe in zijn.
 woudestu dan de gantsche stadt verderuen om der vijue willen.
 hy sprack.
 vinde ick daer vijf ende veertich inne so en wil ickse niet verderuen.
 ende hy sprack voorder met hem ende seyde.
 men mochte misschien veertich daerinne vinden.
 hy sprack.
 ick en wil hen niet doen om der veertich willen.
 abraham sprack.
 en vertoornt dy niet heere dat ick noch meer spreke.
 men mochter misschien dertich daerinne vinden.
 hy antwoordde.
 vinde icker dertich inne so en wil ick hen niet doen.
 ende hy sprack.
 och siet ick hebbe my onderwonden met den heere te spreken.
 men mochte misschien twintich daerinne vinden.
 hy antwoordde.
 ick en wilse niet verderuen om der twintich willen.
 ende hy sprack.
 och en verthoornt niet heere dat ick slechs noch eenmael spreke.
 men mochte misschien thiene daerinne vinden.
 hy sprack.
 ick en wilse niet verderuen om der thiene willen.
 ende de heere ginck henen doen hy met abraham wtghesproken hadde.
 ende abraham ginck weder henen aen zijn stede.
 de twee enghelen quamen tot sodom des auonts.
 ende loth sat tot sodom onder de poorte.
 ende doe hyse sach stont hy op hen te ghemoete ende neychde hem met synen aenghesichte op de aerde ende sprack.
 siet heere koemt doch in ten huyse uwes knechts ende blijuet ouer nacht.
 latet uwe voeten wasschen so staet ghy morghen vroech op ende trecket uwer strate.
 doch sy spraken.
 neen maer wy willen ouer nacht op der strate blijuen.
 doe noodichde hyse seer.
 ende sy ginghen tot hem in ende quamen in zijn huys.
 ende hy bereydde hen een maeltijt ende bieck ongheheuelde koecken.
 ende sy aten.
 doch eer sy hen slapen leyden quamen de lieden der stadt sodom ende omringden dat huys ionghe ende oudt het gantsche volck wt allen eynden.
 ende riepen lot ende spraken tot hem.
 waer zijn de mannen die tot dy ghecomen zijn dese nacht.
 laetse wtgaen tot ons dat wyse bekennen.
 loth ginck wt tot hen voor de deure ende sloot de deure achter hem toe.
 ende sprack.
 och lieue broeders en doet sodanighen quaet niet.
 siet ick hebbe twee dochteren die en hebben noch gheenen man bekent die wil ick hier wt gheuen onder v ende doet met hen wat v belieuet alleene dese mannen en doet niet.
 want daerom zijn sy onder de schaduwe mijns dacx inghegaen.
 sy spraken daer teghen.
 koemt hier doe spraken sy.
 du bist een eenich vreemdelinck hier ende wilt regeeren.
 wel aen wy willen dy beter plaghen dan de ghene.
 ende sy dronghen hardt op den man loth ende liepen toe ende wouden de deure opbreken.
 doe grepen de mannen wtwaert ende togen loth tot hen int huys ende sloten de deure toe.
 ende de mannen die voor der deure aen den huyse waren werden met blintheyt gheslagen beyde cleyn ende groot tot dat sy moede werden ende de deure niet vinden en konden.
 ende de mannen spraken tot loth.
 hebstu noch ergens hier eenen toecomenden schoonsone ende soons ende dochteren.
 ende wie dy toebehoort inder stadt dien brengt wt deser stede.
 want wy sullen dese stede verderuen daerom dat haer gheschrey groot is voor den heere die heeft ons hier gesonden haer te verderuen.
 doe ginck loth wt ende sprack met synen toecomenden schoonsonen die syne dochteren nemen souden.
 maect v op ende gaet wt deser plaetsen want de heere sal dese stadt verderuen.
 doch het was hen belachelick.
 doe nu de dagheraet opginck hieten de enghelen den loth hem haesten ende spraken.
 maket dy op neemt dijn wijf ende dyne twee dochteren die voorhanden zijn dat du oock niet om en komest inder misdaet deser stadt.
 doe hy het nu vertooch grepen de mannen hem ende zijn wijf ende syne twee dochteren by der hant daerom dat de heere syner verschoonde ende brachten hen wt ende lieten hen buyten voor der stadt.
 ende als sy hen hadden daerwt ghebracht doe spraken sy.
 behoudt dijn siele ende en siet niet te rugghe oock en staet niet in desen vlacke des lants.
 op den berghe behoudt dy dat du niet om en komest.
 loth sprack tot hen.
 och neen heere.
 siet dewijle dijn knecht genade gheuonden heeft voor dynen ooghen so woudestu doch dyne barmherticheyt groot maken die du aen my ghedaen hebst dat du myne ziele by den leuen behieldest.
 ick en kan my niet op den berghe behouden.
 my mochte een ongeual aencomen dat ick storue.
 siet daer is eene stadt harde by daer ick in vlieden kan ende is cleyn aldaer wil ick my behouden.
 sy is doch kleyn dat mijn ziele leuendich blijue.
 doe sprack hy tot hem.
 siet ick hebbe dy oock in desen stucke aenghesien dat ick de stadt niet om en keere daer du van gesproken hebst.
 haest dy ende behoudt dy aldaer.
 want ick en kan niet doen tot dat du daer in komest.
 daer van de stadt ghenoemt is zoar.
 ende de sonne was opghegaen op aerden doe loth te zoar in quam.
 doe liet de heere sweuel ende vyer reghenen van den heere vanden hemel af op sodom ende gomorra.
 ende keerde de steden omme de gantsche lantstreke ende alle inwooners der steden ende wat op den lande ghewassen was.
 ende zijn wijf sach te rugghe ende werdt tot een soutpilaer.
 abraham maecte hem des morghens vroech op aen de stede daer hy ghestaen hadde voor den heere.
 ende keerde zijn aensicht teghen sodom ende gomorra ende alle dat lant dier streke ende sach toe.
 ende siet doe ginck daer eenen roock op vanden lande als eenen roock van eenen ouen.
 want doe god de steden in dier landtstreke verderf dachte hy aen abraham ende leydde loth wt den steden die hy ommekeerde daer loth in woonde.
 ende loth tooch wt zoar ende bleef op den berch met synen beyden dochteren.
 want hy vreesde hem tot zoar te blijuen ende bleef also in een hol met synen beyden dochteren.
 doe sprack de oudste tot der ionckster.
 onse vader is oudt ende daer en is gheenen man meer op aerden die ons beslapen kan na alder werelt wijse.
 so koemt laet ons onsen vader wijn te drincken gheuen ende by hem slapen dat wy zaet van onsen vader behouden.
 also gauen sy haren vader wijn te drincken in der seluer nacht.
 ende de oudtste ginck henen ende leyde haer tot haren vader.
 ende hy en werdt des niet ghewaer doe sy haer leyde noch doe sy op stont.
 des morghens sprack de oudtste tot der ioncster.
 siet ick hebbe gisteren by mynen vader gheleghen laet ons hem desen nacht oock wijn te drincken gheuen dat du henen gaest ende legghest dy tot hem dat wy zaet van onsen vader behouden.
 also gauen sy haren vader dien nacht oock wijn te drincken.
 ende de ionckste maecte haer op ende leyde haer tot hem.
 ende hy en wert des niet gewaer doe sy haer leyde noch doe sy op stont.
 also werden beyde de dochteren loths beurucht van haren vader.
 ende de oudtste baerde eenen sone dien hiet sy moab.
 van dien komen de moabiters tot op desen huydighen dach.
 ende de ioncste baerde oock eenen sone dien hiet sy het kint ammi.
 van dien komen de kinderen ammon tot op den huydighen dach.
 ende abraham tooch van daer int landt teghent suyden ende woonde tusschen kades ende sur.
 ende wert een vreemdelinck te gerar.
 ende seyde van synen wijue sara.
 het is mijn suster.
 doe sandt abimelech de koninck tot gerar na haer ende lietse halen.
 ende god quam tot abimelech des nachts inden droom ende sprack tot hem.
 siet daer du bist des doots om des wijfs willen die du ghenomen hebst.
 want sy is eens mans getrout wijf.
 abimelech en hadse noch niet aengheroert ende sprack.
 heere wiltu dan oock een rechtueerdich volck dooden.
 en heeft hy niet tot my gheseyt.
 sy is mijn suster.
 ende sy heeft oock gheseyt.
 hy is mijn broeder.
 ick hebbe doch dat ghedaen met eenuoudighen herten ende ontschuldigen handen.
 ende god sprack tot hem inden droom.
 ick weet oock dat du dat met eenuoudighen herten ghedaen hebst daeromme hebbe ick dy oock behoedt dat du niet teghen my en sondichdest ende en hebbe dat dy niet toeghelaten dat duse aentastedest.
 so gheeft nu den man zijn wijf weder want hy is een propheet.
 ende laet hem voor dy bidden so saltu leuendich blijuen.
 waer duse daer teghen niet weder en gheeft so weet dat du des doodes steruen moest ende alles wat dyne is.
 doe stont abimelech des morghens vroech op ende riep alle syne knechten ende seyde hen dit alles voor haren ooren.
 ende de lieden vreesden hen seer.
 ende abimelech riep abraham oock ende sprack tot hem.
 waeromme hebstu ons dat ghedaen.
 ende wat hebbe ick aen dy gesondicht dat du een sulcke groote sonde woudest op my ende op mijn rijcke brenghen.
 du hebst met my ghehandelt niet als men handelen sal.
 ende abimelech sprack voorder tot abraham.
 wat hebstu ghesien dat du sulckes ghedaen hebst.
 abraham sprack.
 ick dachte misschien en is gheen vreese godts aen deser plaetsen ende sullen my om mijns wijfs wille dooden.
 oock is sy warachtich mijn suster want sy is mijns vaders dochter doch niet myner moeder dochter ende is mijn wijf gheworden.
 doe my nu god wt mynes vaders huyse wandelen hiet sprack ick tot haer.
 die barmherticheyt doet aen my dat du waer wy henen komen van my segghest.
 ick zy dijn broeder.
 doe nam abimelech schapen ende runderen knechten ende maechden ende gafse abraham ende gaf hem weder zijn wijf sara.
 ende sprack.
 siet daer mijn lant staet dy open.
 woont waer het dy wel behaecht.
 ende sprack tot sara.
 siet daer ick hebbe dynen broeder duysent siluerlingen ghegeuen.
 siet dat sal dy een decksel der oogen zijn voor allen die by dy zijn ende alom.
 ende dat was haer straffe.
 ende abraham badt tot gode.
 doe heelde god abimelech ende zijn wijf ende zijn maechden dat sy kinderen baerden.
 want de heere hadde te voren toeghesloten alle baermoeders des huys abimelech om sara abrahams wijf willen.
 ende de heere besocht sara also hy voorsproken hadde ende dede met haer als hy gheseyt hadde.
 ende sara wert beurucht ende baerde abraham eenen sone in synen ouderdom in de tijt die hem god gheseyt hadde.
 ende abraham hiet synen sone die hem gheboren was isaac dien hem sara baerde.
 ende besneedt hem aenden achtsten daghe als hem god gheboden hadde.
 hondert iaer was abraham oudt doe hem zijn sone isaac gheboren wert.
 ende sara sprack.
 god heeft my een lachen toegherichtet.
 want wie het hooren sal die sal myner lachen.
 ende sprack voorder.
 wie dorfde dat van abraham seggen dat sara kinderen soochde ende hadde hem eenen sone gebaert in zijn ouderdom.
 ende dat kint wies ende wert ghespeent.
 ende abraham maecte een groote gasterije aen den daghe doe isaac ghespeent wert.
 ende sara sach den sone hagar der egypteschen dien sy abraham gebaert hadde dat hy een bespotter was.
 ende sprack tot abraham.
 drijft dese maget wt met haren sone.
 want deser maghet sone en sal niet eruen met mynen sone isaac.
 dit woort beuiel abraham seer qualick om zijns soons willen.
 ende god sprack tot hem.
 latet dy niet qualick beuallen des ionghen ende der maghet haluen.
 alles wat sara dy geseyt heeft dat hoort.
 want in isaac sal dy het saet genoemt worden.
 oock wil ick der maghet sone ten volcke maken daerom dat hy dynes zaets is.
 doe stondt abraham des morghens vroech op ende nam broot ende een flessche met water ende leyde het hagar op hare schouderen ende den iongen mede ende lietse wt.
 doe tooch sy henen ende ginck inder woestijne dwalen by bersaba.
 doe nu het water in der flesschen wt was wierp sy den ionghen onder eenen boom.
 ende ginck henen ende sette haer tegen hem ouer van verre een boochscheut wijt.
 want sy sprack.
 ick en kan des iongen steruen niet aen sien.
 ende sy sette haer teghen hem ouer ende hief haer stemme op ende weende.
 doe verhoorde god de stemme des iongen ende de enghel gods riep vanden hemel tot hagar ende sprac tot haer.
 wat is dy hagar.
 en vreest dy niet want god heeft verhoort de stemme des ionghen daer hy leyt.
 staet op neemt den ionghen ende leydet hem aen dyner hant.
 want ick wil hem tot grooten volcke maken.
 ende god dede haer ooghen op dat sy eenen waterborne sach.
 doe ginck sy henen ende vulde de flessche met water ende drencte den iongen.
 ende god was met den ionghen die wies ende woonde inder woestijne ende wert een goet schutter.
 ende woonde inder woestijne pharan.
 ende zijn moeder nam hem een wijf wt egypten lant.
 ter seluer tijt sprack abimelech ende phichol zijn velthooftman met abraham ende seyde.
 god is met dy in allen dat du doest.
 so sweert my nu by god dat du my noch mynen kinderen noch myner kints kinderen geen ontrouwe bewijsen willest maer dat du de barmherticheyt die ick aen dy gedaen hebbe aen my oock doest ende aen den lande daer du een vreemdelinck inne bist.
 doe sprack abraham.
 ick wil sweeren.
 ende abraham strafte abimelech om des waterputtes willen dien abimelechs knechten hadden met ghewelt ghenomen.
 doe antwoordde abimelech.
 ick en hebbe dat niet gheweten wie dat ghedaen heeft oock en hebstu dat my niet aengheseyt.
 daer toe hebbe ick dat niet ghehoort meer dan heden.
 doe nam abraham schapen ende runderen ende gafse abimelech.
 ende maecten beyde een verbont te samen.
 ende abraham settede daer by seuen ionghe lammeren bysonder.
 doe sprack abimelech tot abraham.
 wat sullen die seuen lammeren die du bysonder daer ghesettet hebst.
 hy antwoordde.
 seuen lammeren saltu van mijnder hant nemen dat sy my ter ghetuyghenisse zijn dat ick desen waterputte ghegrauen hebbe.
 daer van heet de stede bersaba dat sy daer beyde te samen ghesworen hebben.
 ende also maecten sy het verbont te bersaba.
 doen maecten hen op abimelech ende phichol zijn velthooftman ende toghen weder in der philisteen lant.
 ende abraham plantede boomen te bersaba ende predicte van den naem des heeren des eewighen gods.
 ende was een vreemdelinc in der philisteen lant eenen langhen tijt.
 na dese gheschiedenissen versocht god abraham ende sprac tot hem.
 abraham.
 ende hy antwoordde.
 hier ben ick.
 ende hy sprac.
 neemt isaac dynen eenigen sone dien du lief hebst ende gaet henen in het lant morija ende offert hem aldaer tot eenen brantoffer op eenen berch dien ick dy seggen sal.
 doe stont abraham des morghens vroech op ende sadelde synen esel ende nam met hem twee ionghers ende synen sone isaac ende klooft hout totten brandtoffer.
 maecte hem op ende ginck henen aen de plaetse daer hem god gheseyt hadde.
 aen den derden daghe hief abraham zijn ooghen op ende sach de stede van verre.
 ende sprack tot synen iongers.
 blijft ghy hier met den esel.
 ick ende den ionghe willen daer henen gaen ende wanneer wy aenghebeden hebben willen wy weder tot v komen.
 ende abraham nam dat hout ten brantoffer ende leyde dat op synen sone isaac.
 ende hy nam het vyer ende mes in zijn hant ende die beyden gingen te samen.
 doe sprack isaac tot synen vader abraham.
 mijn vader.
 abraham antwoordde.
 hier ben ick mijn sone.
 ende hy sprack.
 siet hier is vyer ende hout waer is nu het schaep totten brandtoffer.
 abraham antwoordde.
 mijn sone god sal selue wt sien een schaep ten brantoffer.
 ende die beyden ginghen te samen.
 ende als sy quamen aen de stede die hem god seyde bouwede abraham aldaer eenen altaer ende leyde het hout daer op.
 ende bandt synen sone isaac leyde hem op den altaer bouen op het hout.
 ende reyckte zijn hant wt ende vattede het mes op dat hy synen sone slachtede.
 doe riep hem de engel des heeren van den hemel ende sprack.
 abraham abraham.
 hy antwoordde.
 hier ben ick.
 hy sprack.
 en legt dijn hant niet aenden ionghen ende en doet hem niet.
 want nu weet ick dat du god vreesest ende hebst dynen eenighen sone niet verschoont om mynent willen.
 doe hief abraham zijn oogen op ende sach eenen ram achter hem in den bossche hangen met synen hoornen.
 ende ginck henen ende nam den ram ende offerden ten brantoffer in zijns soons stede.
 ende abraham hiet de stede de heere siet.
 daer wt men noch hedens daechs seyt.
 op den berih daer de heere siet.
 ende de enghel des heeren riep abraham noch eenmael vanden hemel ende sprack.
 ich hebbe by my seluen ghesworen spreect de heere dewijle du sulckes gedaen hebst ende en hebst dijns eyghenen soons niet verschoont dat ick dijn zaet seghenen ende vermeeren wil als de sterren aen den hemel ende als het zant aen den oeuer des zees ende dijn zaet sal besitten de poorten syner vyanden.
 ende door dijn zaet sullen alle volcken op aerden gheseghent worden.
 daeromme dat du myner stemme ghehoorsaem gheweest hebst.
 also keerde abraham weder tot synen ionghers.
 ende maecten hen op ende togen tsamen na bersaba ende woonden aldaer.
 na dese gheschiedenisse gebeurdet dat abraham aengheseyt wert siet milca heeft oock kinderen ghebaert dynen broeder nahor namelicken vz den eerstgheboren ende bus synen broeder ende kemuel van dien de syriers komen.
 ende chesed ende haso ende pildas ende iedlaph ende bethuel.
 ende bethuel genereerde rebeca.
 dese achte baerde milca den nahor abrahams broeder.
 ende zijn bywijf met namen rehuma baerde oock namelicken den thebah gaham thahas ende maacha.
 sara wert hondert seuen ende twintich iaer oudt so langhe leefde sy.
 ende sterf inder hooftstadt die heet hebron inden lande canaan.
 daer quam abraham dat hyse beclaechde ende beweende.
 daer na stont hy op van synen lijcke ende sprack met den kinderen heth ende seyde.
 ick ben een vreemt man ende een inwooner by v gheeft my een erfbegrauenisse by v dat ic mynen dooden begraue die voor my leyt.
 doe antwoordden abraham de kinderen heth ende spraken tot hem.
 hoort ons lieue heere du bist een vorst gods onder ons.
 begraeft dynen dooden in onsen eerlicksten grauen geen mensche onder ons en salt dy weyren dat du in synen graue niet en begrauest dynen dooden.
 doe stondt abraham op ende neychde hem voor den volcke des landts namelicken voor den kinderen heth.
 ende hy sprack met hen ende seyde.
 is het uwen wille dat ick mynen dooden die voor my leyt begraue so hoort my ende biddet voor my teghen ephron den sone zoar.
 dat hy my geue zijn dobbel speloncke die hy heeft aen het eynde zijns ackers.
 om een gelijck ghelt gheue hyse my so vele als sy weerdt is onder v ter erfbegrauenisse.
 want ephron woonde onder den kinderen heth.
 doe antwoordde ephron de hethiter abraham dat het de kinderen heth aenhoordden voor allen die te syner stadtpoorten wt ende inginghen.
 ende sprack.
 neen mijn heere.
 maer hoort my toe.
 ick gheue dy den acker ende daertoe de speloncke daer inne.
 ende gheefse dy ouer voor den ooghen der kinderen mijns volcx om te begrauen dynen dooden.
 doe neychde hem abraham voor den volcke des landts.
 ende sprack met ephron dat het aenhoorde dat volck des lants ende seyde.
 wiltu my dien laten so bidde ick neemt van my het ghelt voor den acker dat ick dy gheue so wil ick mynen dooden aldaer begrauen.
 ephron antwoordde abraham ende sprack tot hem.
 mijn heere hoort my doch het velt is vier hondert sikels siluers weert.
 doch wat is dat tusschen my ende dy.
 begraeft slechts dynen dooden.
 abraham verhoorde ephron ende woech hem het ghelt daer henen dat hy geseyt hadde dat het aenhoorden de kinderen heth namelick vierhondert sikel siluers dat in coope gaue ende gangbaer was.
 also wert ephrons acker daer de dobbel speloncke in is tegen mamre ouer abraham tot eyghenen goede beuesticht.
 met der speloncken daerinne ende met allen boomen op den acker rondtomme dat het de kinderen heth aensagen ende alle die te syner stadtpoorte wt ende in ginghen.
 daer na begroef abraham sara zijn wijf in der speloncken des ackers die dobbel is teghen mamre ouer dat is hebron inden lande canaan.
 also wert beuesticht den acker ende de speloncke daerinne abraham ter erfbegrauenisse vanden kinderen heth.
 abraham was oudt ende wel bedaecht ende de heere hadde hem gheseghent alomme.
 ende sprack tot synen ondtsten knecht synes huyses die alle syne goederen voorstont.
 legt dijn hant onder mijn heupe.
 ende sweert my by den heere den god des hemels ende der aerden dat du mynen sone gheen wijf en nemest vanden dochteren der cananiteren onder den welcken ick woone.
 maer dat du treckest in myn vaderlant ende tot mynen maechschappe ende nemest mynen sone isaac een wijf.
 de knecht sprack.
 hoe.
 so dat wijf my niet en woude volghen in dit lant sal ick dan dynen sone weder bringhen in gheen lant daer du wtgetoghen bist.
 abraham sprack tot hem.
 daer hoedt dy voor dat du mynen sone daer niet weder henen en brenghest.
 de heere de god des hemels die my van mijns vaders huyse ghenomen heeft ende van mijn maechschap die my gheloeft heeft ende my oock ghesworen heeft ende gheseyt.
 dit lant wil ick dynen zade gheuen die sal synen enghel voor dy henen seynden dat du mynen sone aldaer een wijf nemest.
 so dy nu het wijf niet volghen en wil so bistu deses eedes quijt alleene en brengt mynen sone daer niet weder henen.
 doe leyde de knecht zijn hant onder de heupe abrahams zijns heeren ende swoer hem sulckes.
 also nam de knecht thien kemelen zijns heeren ende tooch henen ende hadde met hem allerley goeden synes heeren ende maecte hem op ende tooch na mesopotamien tot der stadt nahor.
 daer liet hy de kemelen hen legeren buyten voor de stadt by een fonteyne des auonts omtrent der tijt wanneer de vrouwen plegen wt te gaen ende water te putten.
 ende sprack.
 heere du god mynes heeren abraham ontmoete my huyden ende doe barmherticheyt aen mynen heere abraham.
 siet ick stae hier by de waterfonteyne ende der lieden dochteren in deser stadt sullen wt komen om water te putten.
 wanneer nu eene maecht coemt tot dier ick spreke.
 neycht dyne kruycke ende laet my drincken ende sy sal spreken.
 drinct ick wil dyne kemels oock drencken dat sy die zy die du dynen dienaer isaac beschickt hebst ende ick daer aen bekenne dat du barmherticheyt aen mynen heere ghedaen hebst.
 ende eer hy wtghesproken hadde siet doen quam wt rebeca bethuels dochter die een sone milca was welcke nahors abrahams broeders wijf was ende dreech een cruycke op haer schouderen.
 ende sy was een seer schoon deerne van aenghesichte noch een maghet ende gheenen man en hadse bekent.
 die ginck af totter fonteyne ende vulde de kruycke vol ende ginck weder op.
 doe liep haer de knecht teghen ende sprack.
 laet my een weynich waters wt dyner kruycken drincken.
 ende sy sprack.
 drinckt mijn heere.
 ende sy liet de kruycke haestelick neder op haer handt ende gaf hem te drincken.
 ende doe sy hem te drincken ghegheuen hadde sprack sy.
 ick wil dynen kemelen oock wat vullen tot dat sy alle drincken.
 ende sy haestede haer ende goot de kruycke vol in den drinckback ende liep weder totter fonteyne om water te putten voor allen synen kemelen.
 de man daerentusschen verwonderde hem seer ende sweech stille tot dat hy bekende oft de heere tot syner reyse ghenade ghegheuen hadde ofte niet.
 doe nu de kemelen alle gedroncken hadden nam hy een gulden spansel eens haluen sikels swaer ende twee armringhen aen haer handt thien sikels gouts swaer.
 ende sprack.
 mijn dochter wien behoorstu toe.
 dat segt my doch.
 hebben wy oock ruymte in dijns vaders huys te herberghen.
 sy sprack tot hem.
 ick ben bethuels dochter des soons milca dien sy nahor ghebaert heeft.
 ende seyde voorder tot hem.
 veel stroos ende voeders is oock by ons ende ruyms ghenoech te herberghen.
 doe neychde hem die man ende badt den heere aen.
 ende sprack.
 gheloeft zy de heere de god mijns heeren abraham die syne barmherticheyt ende syne waerheydt niet verlaten en heeft aen mynen heere.
 want de heere heeft my den wech gheleydt tot mijns heeren broeders huyse.
 ende de deerne liep ende seyde sulckes alles aen in haers moeders huyse.
 ende rebeca hadde eenen broeder die hiet laban.
 ende laban liep totten man daer buyten by de fonteyne.
 ende als hy sach de oorspanselen ende armringhen aen syner suster handen ende hoorde de woorden rebeca syner suster dat sy sprac.
 also heeft my de man geseyt.
 doe quam hy tot den manne.
 ende siet hy stondt by den kemelen aen der fonteyne.
 ende sprack.
 koemt in du gesegende des heeren.
 waeromme staestu daer buyten.
 ick hebbe het huys gheruymt ende voor de kemels oock ruym ghemaeckt.
 also bracht hy den man int huys ende onttoomde de kemels ende gaf hen stroo ende voeder ende water om syne voeten te wasschen ende der mannen die met hem waren.
 ende setten hem eten voor.
 doch hy sprack.
 ick en wil niet eten tot dat ick te voren myne sake voorghegheuen hebbe.
 sy antwoordden.
 segt aen.
 hy sprack ick ben abrahams knecht.
 ende de heere heeft mynen heere rijckelicken gheseghent ende is groot gheworden ende heeft hem schapen ende ossen siluer ende gout knechten ende maechden kemels ende esels gegheuen.
 daertoe heeft sara mijns heeren wijf eenen sone ghebaert mynen heere in synen ouderdom dien heeft hy ghegheuen alles wat hy heeft.
 ende mijn heere heeft eenen eedt van my ghenomen ende gheseyt.
 du salt mynen sone gheen wijf nemen van den dochteren der cananiteren in welcken lande ick woone.
 maer treckt henen tot mynes vaders huyse ende tot mynen gheslachte aldaer neemt mynen sone een wijf.
 ende ick sprack tot mynen heere.
 hoe.
 so my dat wijf niet volghen en wil.
 doe sprack hy tot my.
 de heere voor dien ick wandele sal synen enghel met dy senden ende ghenade tot dyner reyse geuen dat du mynen sone een wijf nemest van mynen maechschappe ende mynes vaders huyse.
 alsdan saltu mijns eedts quijt zijn wanneer du tot myne maechschap koemst.
 gheuen sy dy niet so bistu mynes eedts quijt.
 also quam ick huyden totter fonteyne ende sprack.
 heere god mynes heeren abrahams hebstu ghenade tot myner reyse ghegeuen daer ick ghereyst ben siet so sta ick hier by der waterfonteynen wanneer nu eene maget wt koemt water te halen ende ick tot haer spreke geeft my een weynich waters te drincken wt dyner kruycken.
 ende sy sal segghen drinckt du ick wil dynen kemelen oock wat vullen.
 dat die zy het wijf die de heere mynes heeren sone beschickt heeft.
 eer ick nu sulcke woorden wtghesproken hadde in mijn herte siet doe koemt rebeca wt met een cruycke op haer schouderen ende gaet af totter fonteyne ende puttede water.
 doe sprack ick tot haer geeft my te drincken.
 ende sy nam hastelick de kruycke van hare schouderen ende sprack.
 drinckt ende dyne kemels wil ick oock drencken.
 also dranck ick ende sy drenckede de kemels oock.
 ende ick vraechde haer ende sprack.
 wiens dochter bistu.
 sy antwoordde.
 ick ben bethuels dochter des soons nahor dien hem milca ghebaert heeft.
 doe hinck ick een spansel aen haer aenghesicht ende armringhen aen hare handen.
 ende neygede my ende badt den heere aen ende louede den heere den god mynes heeren abrahams die my den rechten wech gheleydt heeft dat ick synen sone mynes heeren broeder dochter neme.
 zijt ghy nu die die aen mynen heere vriendtschap ende trouwe bewijsen wilt so segget my.
 indien niet so segghet my oock dat ick my wende ter rechter ofte ter slincker hant.
 doe antwoorde laban ende bethuel ende spraken dat koemt van den heere daerom en konnen wy niet teghen dy segghen noch booses noch goedes.
 daer is rebeca voor dy neemtse ende treckt henen dat sy dijns heeren soons wijf zy als de heere ghesproken heeft.
 doe dese woorden abrahams knecht hoorde buckede hy hem den heere tot der aerde ende tooch voort silueren ende gulden kleynodien ende kleederen ende gaf se rebeca.
 haren broeder ende der moeder gaf hy cruyden.
 doe att hy ende dranck met den mannen die met hem waren ende bleuen daer de nacht ouer.
 nu des morghens stondt hy op ende sprack.
 latet my trecken tot mynen heere.
 ende haer broeder ende moeder spraken.
 latet doch de deerne eenen dach ofte thien by ons blijuen daerna saltu henen trecken.
 doe sprack hy tot hen.
 houdet my niet want de heere heeft ghenade tot mijnder reyse ghegheuen.
 verlatet my dat ick tot mynen heere trecke.
 doe spraken sy latet ons de deerne roepen ende vraghen wat sy daertoe seyt.
 ende sy riepen rebeca ende spraken tot haer.
 wiltu met desen manne henen trecken.
 sy antwoordde.
 ia ick wil met hem.
 also lieten sy rebeca haer suster trecken met haer voester met tsamen abrahams knecht ende synen lieden.
 ende sy segenden rebeca ende spraken tot haer.
 du bist onse suster wasset tot vele duysentmael duysend ende dijn zaet besitte de poorten syner viande.
 also makede haer rebeca op met haren deernen ende sette haer op de kemels ende toghen den manne na.
 ende de knecht nam rebeca aen ende tooch henen.
 isaac quam van den bornputte des leuendighen ende sienden want hy woonden in den lande teghent suyden.
 ende was wtghegaen te bidden op den velde omtrent den auont.
 ende hief syne oogen op ende sach dat daer kemels quamen.
 ende rebeca hief haer ooghen op ende sach isaac.
 doe viel sy van den kemel ende sprack totten knechte.
 wie is die man die ons teghen koemt op den velde.
 de knecht sprack.
 dat is mijn heere.
 doe nam sy den mantel ende bewant haer.
 ende de knecht vertelde isaac alle saken die hy wtghericht hadde.
 doe brachtese isaac in de hutte syner moeder sara.
 ende nam rebeca ende sy werdt zijn wijf ende kreech se lief.
 also werdt isaac getroostet ouer syner moeder.
 abraham nam een ander wijf die hiet ketura die baerde hem simran ende iacksan medan ende midian iesback ende suah.
 iacksan genereerde seba ende dedan.
 de kinderen van dedan waren assurim latusim ende leumim.
 de kinderen midian ware epha epher hanoch abida ende eldaa.
 dese alle zijn kinderen der ketura.
 ende abraham gaf alle zijn goet isaac.
 daerenteghen den kinderen die hy by den by vrouwen hadde gaf hy gheschencken ende lietse van synen sone isaac trecken dewijle dat hy noch leefde teghen den opganck der sonnen int oostenlant.
 dit is nu abrahams ouderdom dat hy gheleeft heeft hondert ende vijf ende tseuentich iaer.
 ende hy nam af ende sterf in eenen rustigen ouderdom doen hy oudt ende des leuens sadt was ende wert tot synen volcke ghesamelt.
 ende syne sonen isaac ende ismael begroeuen hem in de dobbel speloncke op den acker ephron des soons zoar des hethiters die daer leyt teghen mamre inden velde dat abraham vanden kinderen heth ghecocht hadde.
 daer is abraham begrauen met sara synen wijue.
 ende na den doot abrahams seghende god isaac synen sone ende hy woonde by de bornputte des leuendighen ende sienden.
 dit is het gheslachte ismaels abrahams sone dien hem hagar baerde de maghet sara wt egypten.
 ende dit zijn de namen der kinderen ismael daer hare nacomelinghen van ghenoemt zijn.
 de eerstgheboren sone ismaels nebaioth kedar abdeel mibsam misma duma masa hadar thema ietur naphis ende kedma.
 dit zijn de kinderen ismaels met haren namen in hare houen ende steden twaelf vorsten ouer hare lieden.
 ende dit is het ouderdom ismaels hondert ende seuenendertich iaren.
 ende hy nam af ende sterf ende wert gesamelt tot synen volcke.
 ende sy woonden van heuila tot sur tegen egypten wanneermen na assyrien gaet.
 ende hy veruiel voor allen synen broederen.
 dit is het gheslachte isaac abrahams sone.
 abraham genereerde isaac.
 doch isaac was xl.
 iaer oudt doe hy rebeca ten wijue nam de dochter bethuel des syriers van mesopotamia labans des syriers suster.
 ende isaac badt den heere voor zijn wijf want sy was onuruchtbaer.
 ende de heere liet hem af bidden ende rebeca zijn wijf wert swanger.
 ende de kinderen stieten hen te samen in haren lijue.
 doe sprack sy.
 doe het my also soude gaen waerom ben ick swangher gheworden.
 ende sy ginck henen den heere te vraghen.
 ende de heere sprack tot haer.
 twee volcken zijn in dynen lijue ende tweerley lieden sullen hen scheyden wt dynen lijue ende een volc sal den anderen te bouen gaen ende de grootste sal den cleynsten dienen.
 doe nu de tijt quam dat sy baren soude siet doe waren tweelinghen in haren lijue.
 de eerste die daer wt quam was roodtachtich gantsch rou als een vel ende sy noemde hem esau.
 haest daer na quammer wt zijn broeder die hielt met syner hant de verssen esaus ende hieten hem iacob.
 tsestich iaer out was isaac doe sy gheboren werden.
 ende doen de ionghelingen groot werden wert esau een iager ende een ackerman ende iacob een vroom man ende woonde in den hutten.
 ende isaac hadde esau lief ende att geerne van synen wiltuanck rebeca daerentegen hadde iacob lief.
 ende iacob koockte een gerichte.
 doe quam esau vanden velde ende was moede.
 ende sprack tot iacob.
 laet my proeuen dat roode gherichte want ick ben moede.
 daeruan heet hy edom.
 ende iacob sprack.
 vercoopt my heden dyne eerstegheboorte.
 esau antwoordde.
 siet ick moet doch steruen wat sal my dan de eerstegheboorte.
 iacob sprack.
 so sweert my heden.
 ende hy swoer hem ende verkocht also iacob zijn eerstegheboorte.
 doe gaf hem iacob broot ende dat lintsengherichte.
 ende hy at ende dranc ende stont op ende ginck daer van.
 also verachtede esau syne eerstegheboorte.
 daer quam eenen dieren tijt int lant bouen dien die te voren tot abrahams tijden was.
 ende isaac tooch tot abimelech der philisteen koninck na gerar.
 doe verscheen hem de heere ende sprack.
 en trect niet af in egypten maer blijft inden lande dat ick dy segghe.
 sijt een vreemdelinck in desen lande ende ick wil met dy zijn ende dy seghenen.
 want dy ende dynen zade wil ick alle dese landen geuen ende wil mynen eedt beuestigen dien ick dijn vader abraham ghesworen hebbe.
 ende ick wil dijn zaet vermeeren als de sterren aenden hemel ende wil dynen zade alle dese landen gheuen.
 ende door dijn zaet sullen alle volcken op aerden gheseghent worden.
 daerom dat abraham myner stemme ghehoorsaem geweest is ende heeft gehouden myne rechten myne gheboden myne zeden ende myne wetten.
 also woonde isaac te gerar.
 ende wanneer de lieden aen der seluer plaetse vraechden van synen wijue so sprack hy.
 sy is mijn suster.
 want hy ureesde hem te segghen sy is mijn wijf sy mochten my verworgen om rebeca willen want sy was schoon van aengesichte.
 als hy nu daer eenen tijt lanck was sach abimelech der philisteen koninc door de venster ende wert ghewaer dat isaac schertzede met synen wijue rebeca.
 doe riep abimelech isaac ende sprac.
 siet het is dijn wijf hoe hebstu dan gheseyt.
 sy is mijn suster.
 isaac antwoordde hem.
 ic dachte ick soude misschien steruen moeten om harent willen.
 abimelech sprack.
 waerom hebstu ons dan dat ghedaen.
 het ware lichtelicken geschiet dat hem yemant vanden volcke tot dynen wijue gheleyt hadde ende du haddest also een schult ouer ons ghebracht.
 doe gheboot abimelech allen volcke ende sprack.
 wie desen man oft synen wijue aentast die sal des doots steruen.
 ende isaac saeyde inden lande ende creech desseluen iaers hondertuoudige vrucht.
 want de heere seghende hem.
 ende hy wert een groot man ginck ende nam toe tot dat hy seer groot wert.
 dat hy veel goets hadde aen kleynen ende grooten vee ende een groot ghesinde.
 ende daerom benijdden hem de philisteen.
 ende verstopten alle bornputten die zijns vaders knechten ghegrauen hadden ter tijt abrahams zijns vaders ende vuldense met aerde.
 dat oock abimelech tot hem sprack.
 treckt van ons want du bist ons te machtich geworden.
 doe tooch isaac van daer en sloech zijn tente op inden dale gerar ende woonde aldaer.
 ende hy liet de waterputten weder opgrauen diese te abrahams tijden zijns vaders ghegrauen hadden welcke de philisteen verstopt hadden na abrahams doot.
 ende noemdese met den seluen namen daerse zijn vader mede genoemt hadde.
 oock groeuen isaacx knechten inden dale ende vonden aldaer eenen put leuendich waters.
 doch de herderen van gerar twisteden met den herders isaac ende spraken.
 dat water is onse.
 doen hiet hy den waterput eseck daerom dat sy hem daer onrecht ghedaen hadden.
 doe groeuen sy eenen anderen waterput daer twisteden sy oock ouer.
 daerom hiet hy hem sitna.
 doe maecte hy hem van daer ende groef eenen anderen waterput daer en twisteden sy niet ouer daerom hiet hy hem rehoboth ende sprack.
 nu heeft ons de heere ruymte ghemaect ende ons wassen laten inden lande.
 daer na tooch hy van daer na bersaba.
 ende de heere verscheen hem in der seluer nacht ende sprack.
 ick ben dijns vaders abrahams god en vreest dy niet.
 want ick ben met dy ende wil dy segenen ende dijn zaet vermeeren om mijns knechts abrahams willen.
 doe bouwede hy eenen altaer aldaer ende predicte van den naem des heeren ende richtede aldaer zijn hutten op.
 ende zijn knechten groeuen aldaer eenen waterput.
 ende abimelech ginck tot hem van gerar ende ahusath zijn vrient ende phichol zijn velthooftman.
 ende isaac sprack tot hen.
 waerom coemt ghy tot my.
 ghy haet my doch ende hebbet my van v ghedreuen.
 sy spraken.
 wy sien het met onsen ooghen dat de heere met dy is.
 daerom spraken wy.
 eenen eedt sal tusschen ons ende dy zijn ende willen een verbont met dy maken.
 dat du ons gheen schade en doest gelijck als wy dy niet aengetast en hebben ende als wy dy niet dan alle goet ghedaen hebben ende dy met vreden trecken laten.
 du dan bist nu de gheseghende des heeren.
 doe maecte hy een maeltijt ende sy aten ende droncken.
 ende des morghens stonden sy vroech op ende de een swoer den anderen.
 ende isaac lietse gaen.
 ende sy toghen van hem met vreden.
 desseluen daechs quamen isaacx knechten ende seyden hem aen vanden waterput die sy ghegrauen hadden ende spraken tot hem.
 wy hebben water gheuonden.
 ende hy noemde dien saba.
 daer wt heet de stadt bersaba.
 tot op den huydighen dach.
 doe esau veertich iaer oudt was nam hy ten wijue iudith de dochter beri des hethiters ende basmath de dochter elon des hethiters.
 die beyden maecten isaac ende rebeca enckel hertenleedt.
 ende het gheschiedde doe isaac oudt gheworden was dat zijn ooghen doncker werden te sien riep hy esau synen grootsten sone ende sprack tot hem.
 mijn sone.
 ende hy antwoordde hem.
 hier ben ick.
 ende hy sprack.
 siet ick ben oudt gheworden ende en weet niet wanneer ick steruen sal.
 so neemt nu dijn gereetschap den koker ende boge ende gaet op het velt ende vangt my een wiltbraet.
 ende maeckt my een eten also ickt gheerne hebbe ende brengt het my hierin dat ick ete.
 dat dy mijn siele seghene eer ick sterue.
 rebeca hoorde dese woorden die isaac synen sone esau seyde.
 ende esau ginc henen op het velt dat hy een wiltbraet iaechde ende te huys brachte.
 doe sprack rebeca tot iacob haren sone.
 siet ick hebbe dynen vader ghehoort spreken met esau dynen broeder ende segghen.
 brengt my een wiltbraet ende maeckt my eten dat ick ete ende dy seghene voor den heere eer ick sterue.
 so hoort nu mijn sone mijn stemme wat ick dy heete.
 gaet henen totter kudde ende haelt my twee goede bocxkens dat ick dynen vader een eten daer van make also hy het gheerne eet.
 dat saltu dynen vader binnen draghen dat hy ete.
 op dat hy dy seghene voor synen doot.
 maer iacob sprack tot syner moeder rebeca.
 siet mijn broeder esau is rou ende ick glat.
 so mocht my misschien mijn vader betasten ende worde voor hem gheachtet als woude ick hem bedrieghen ende brochte ouer my eenen vloeck ende niet eenen seghen.
 doe sprack zijn moeder tot hem.
 de vloeck zy op my mijn sone.
 hoort slechs mijn stemme gaet ende haeltse my.
 doe ginck hy henen ende haeldese ende brachtse syner moeder.
 doe maecte zijn moeder een eten also het zijn vader gheerne hadde.
 ende nam esaus haers grootsten soons kostelicke cleederen die sy by haer in huys hadde ende toochse iacob aen haren kleynsten sone.
 nu de vellen van de bocxkens maecte sy hem om syne handen ende waer hy glat was aen den halse.
 ende gaf also het eten met broodt also sy het ghemaect hadde in iacobs haers soons hant.
 ende hy ginck binnen tot synen vader ende sprack.
 mijn vader hy antwoordde.
 hier ben ick.
 wie bistu mijn sone.
 iacob sprack tot synen vader.
 ick ben esau dijn eerstgheboren sone ick hebbe gedaen also du my geseyt hebst.
 staet op sette dy ende eet van mynen wiltbrade op dat my dyne ziele segene.
 isaac sprack tot synen sone.
 mijn sone hoe hebstu het so gheringhe gheuonden.
 hy antwoordde.
 de heere dijn god beschicte het my.
 doe sprack isaac tot iacob.
 treedt hier toe mijn sone dat ick dy bestaste oft du mijn sone esau zijst oft niet.
 also tradt iacob tot synen vader isaac.
 ende doe hy hem betastet hadde sprack hy.
 de stemme is iacobs stemme daerenteghen de handen zijn esaus handen.
 ende hy en kende hem niet want zijn handen waren rou als esaus zijn broeders handen.
 ende seghende hem.
 ende sprack tot hem.
 bistu mijn sone esau.
 hy antwoordde.
 ia ick bent.
 doe sprack hy.
 so brengt my hier mijn sone te eten van dijn wiltbraedt dat dy mijn siele segene.
 doe bracht hy het hem ende hy att.
 ende droech hem oock wijn binnen ende hy dranck.
 ende isaac zijn vader sprack tot hem.
 koemt hier ende kust my mijn sone.
 hy tradt toe ende kussede hem.
 doe roock hy den reuck syner kleederen ende seghende hem ende sprack.
 siet den reuck mijns soons is als eenen reuc des velts dat de heere gesegent heeft.
 god geue dy vanden dauwe des hemels ende vander vetheyt der aerden ende korens ende wijns oueruloedicheyt.
 volcken moeten dy dienen ende lieden moeten dy te voete vallen.
 zijt een heere ouer dyne broeders ende dyner moeder kinderen moeten dy te voete vallen.
 veruloeckt zy wie dy vloecket gheseghent zy wie dy seghent.
 als nu isaac volbracht hadde den segen ouer iacob ende iacob nauwelicx wtgegaen was van synen vader isaac doe quam esau zijn broeder van syner iacht.
 ende maeckte oock een eten ende droech het binnen tot synen vader ende sprack tot hem.
 staet op mijn vader ende eet vanden wiltbrade dijns soons dat my dyne siele seghene.
 doe antwoordde hem isaac zijn vader.
 wie bistu.
 hy sprack.
 ick ben esau dijn eerstgheboren sone.
 doe ontsettede hem isaac ouer de maten seer ende sprack.
 wel.
 waer is dan de iagher die het my ghebracht heeft ende ick hebbe van allen gheeten eer du quamest ende hebbe hem gheseghent.
 hy sal oock gheseghent blijuen.
 als esau dese redene zijns vaders hoorde schreydde hy luyde ende wert ouer de mate seer bedroeft.
 ende sprack tot synen vader.
 seghent my oock mijn vader.
 ende hy sprack.
 dijn broeder is ghekomen met liste ende heeft dynen seghen al wech.
 doe sprack hy.
 hy heet wel iacob want hy heeft my nu tweemael ondertreden.
 mijn eerstgheboorte heeft hy wech ende siet nu neemt hy my oock mynen segen ende sprack.
 hebstu dan gheenen seghen behouden.
 isaac antwoordde ende sprack tot hem.
 ick hebbe hem tot een heere ouer dy geset ende alle zijn broeders hebbe ick hem tot knechten ghemaect met koren ende wijn heb ick hem voorsien wat sal ick doch dy nu doen mijn sone.
 esau sprack tot synen vader.
 hebstu dan maer eenen seghen mijn vader.
 segent my oock mijn vader ende hief op zijn stemme ende weende.
 doe antwoordde isaac zijn vader ende sprack tot hem.
 siet daer du salt een vette wooninge hebben op aerden ende vanden dauwe des hemels van bouen heraf.
 dijns sweerts saltu dy gheneeren ende dynen broeder dienen.
 ende het sal geschieden dat du ooc een heere ende zijn ioc van dynen halse scheuren salt.
 ende esau was op iacob gram om des seghens willen daer hem zijn vader mede ghesegent hadde ende sprack in syner herten.
 de tijt sal haest komen dat mijn vader leet draghen moet want ick wil mynen broeder iacob dooden.
 doen werden rebeca aengeseyt dese woorden esaus haers grootsten soons ende schickte henen ende liet iacob haren cleynsten sone roepen ende sprac tot hem.
 siet dijn broeder esau drecht dy dat hy dy dooden wil.
 ende nu hoort mijn stemme mijn sone maket dy op ende vliedt tot mynen broeder laban in haran.
 ende blijft een wijle by hem tot dat haer de toornicheyt dijns broeders keere.
 ende tot dat hem synen toorne teghen dy van dy keere ende vergete wat du aen hem ghedaen hebst.
 so wil ick daer na henen schicken ende dy van daer laten halen.
 waerom soude ick uwer beyder berooft worden op eenen dach.
 ende rebeca sprack tot isaac.
 my verdriet te leuen voor den dochteren heth.
 so iacob een wijf neemt vanden dochteren heth die daer zijn als de dochteren deses lants wat sal my het leuen zijn.
 maer maect dy op ende treckt in mesopotamian tot bethuel dyner moeder vaders huys ende neemt dy aldaer een wijf vanden dochteren laban dijns moeders broeder.
 ende de almachtighe god seghene dy ende make dy vruchtbaer ende vermeere dy dat du wordest eenen hoop volcken.
 ende gheue dy den seghen abrahams dy ende dynen zade met dy dat du besittest het lant daer du een vreemdelinck in bist dat god abraham ghegheuen heeft.
 also sandt isaac iacob wech dat hy in mesopotamian toge tot laban bethuels sone in syrien den broeder rebeca syner ende esaus moeder.
 als nu esau sach dat isaac iacob ghesegent hadde ende henen gesonden in mesopotamian dat hy aldaer een wijf name.
 ende dat hy dewijle hy hem seghende hem geboot ende sprack.
 du salt geen wijf nemen vanden dochteren canaan.
 ende dat iacob synen vader ende syner moeder gehoorsaem was ende in mesopotamian tooch.
 sach oock dat isaac zijn vader niet gheerne en sach de dochteren canaan.
 doe ginck hy henen tot ismael ende nam bouen de wijuen die hy te voren hadde mahalath de dochter ismael des soons abrahams de suster nebaioth ten wijue.
 ende iacob tooch wt van bersaba ende reysde na haran.
 ende quam aen een vlecke daer bleef hy de nacht ouer want de sonne was onderghegaen.
 ende hy nam eenen steen des plaetsen ende leydenen tot synen hoofde ende leyde hem aen der selue plaetse slapen.
 ende hem droomde ende siet een leeder stont op der aerden die met den oppersten aenden hemel raecte ende siet de enghelen gods klommen daer aen op ende neder.
 ende de heere stont bouen daerop ende sprac.
 ick ben de heere abrahams dijns vaders god ende isaacx god het lant daer du op liggest wil ick dy ende dynen zade gheuen.
 ende dijn zaet sal worden als het stof op aerden.
 ende du salt wtghebreydet worden tegent westen oosten noorden ende suyden.
 ende door dy ende dijn zaet sullen alle gheslachten op aerden gheseghent worden.
 ende siet ick ben met dy ende wil dy behoeden waer du henen treckest ende wil dy wederom brengen in dit lant.
 want ick en wil dy niet verlaten tot dat ick doe alles wat ic dy geseyt hebbe.
 doe nu iacob van synen slape opwaeckte sprack hy.
 ghewisselicken is de heere aen deser plaetse ende ick en wistes niet.
 ende vreesde hem ende sprac.
 hoe heylich is dese stede.
 hier en is niet anders dan een huys gods ende hier is de poorte des hemels.
 ende iacob stont des morghens vroech op ende nam den steen dien hy tot synen hoofde gheleyt hadde ende rechte dien op tot een teecken ende goot daer olie bouen op.
 ende hiet de stede bethel te voren hiet sy anders de stadt lus.
 ende iacob dede een ghelofte ende sprack.
 so god met my sal zijn ende my behoeden op den wege dien ick reyse ende broot te eten gheuen ende kleederen aen te trecken.
 ende my met vreden weder te huys tot mynen vader brengen so sal de heere mijn god zijn.
 ende desen steen dien ick opghericht hebbe tot een teecken sal een godshuys worden.
 ende alles wat du my geeft des wil ick dy den thienden gheuen.
 ende sach om hem ende siet daer was eenen waterput op den velde ende siet dry kudden schapen lagen daerby.
 want van dien waterput pleghen sy de kudden te drencken ende eenen grooten steen lach voor den hole des waterputs.
 ende sy pleghen de kudden alle aldaer te versamelen ende den steen van des waterputs hole te wentelen ende de schapen de drencken ende leyden dan den steen weder voor het hol in zijn stede.
 ende iacob sprack tot hen.
 lieue broeders van waer zijt ghy.
 sy antwoordden.
 wy zijn van haran.
 hy sprac tot hen.
 kent ghy oock laban den sone nahor.
 sy antwoordden.
 wy kennen hem wel.
 hy sprack.
 gaet het hem oock wel.
 sy antwoordden.
 het gaet hem wel.
 ende siet daer coemt zijn dochter rahel met den schapen.
 hy sprack.
 het is noch hooch dach ende het en is noch gheen tijt het vee in te drijuen.
 drenct de schapen ende gaet henen ende weydtse.
 sy antwoordden.
 wy en konnen niet so langhe tot dat alle kudden te samen ghebracht worden ende wy den steen vanden hole des puts wentelen ende also de schapen drencken.
 als hy noch met hen sprac.
 doe quam rahel met den schapen haers vaders want sy hoedde de schapen.
 doe nu iacob sach rahel de dochter labans syner moeder broeder tradt hy daertoe ende wentelde den steen vanden hole des puts ende drencte de schapen labans syner moeder broeder.
 ende kussede rahel hief op zijn stemme ende weende.
 ende seyde haer dat hy haers vaders broeder was ende rebeca sone.
 doe liep sy henen ende seyde dat haren vader aen.
 doe nu laban hoorde van iacob syner suster sone liep hy hem tegen ende helsde ende kussede hem ende bracht hem in zijn huys.
 doe vertelde hy laban alle dese gheschiedenissen.
 doe sprack laban tot hem.
 wel aen du bist mijn been ende mijn vleesch.
 ende hy bleef by hem een maendt lanck.
 daer na sprack laban tot iacob.
 hoewel du mijn broeder bist soudestu my daerom om niet dienen.
 segt wat sal dijn loon zijn.
 laban hadde twee dochteren de oudtste hiet lea ende de ionckste rahel.
 doch lea hadde een teer gesichte rahel was schoon van ghedaente ende schoon van aensichte.
 ende iacob kreech rahel lief ende sprac.
 ick wil dy seuen iaer om rahel dijn ioncste dochter dienen.
 laban antwoordde.
 het is beter dat ickse dy gheue dan eenen anderen blijft by my.
 also diende iacob om rahel seuen iaer ende sy dochten hem als warent sommige dagen so lief hadde hyse.
 ende iacob sprack tot laban.
 gheeft my mijn wijf want de tijt is hier dat ick byligghe.
 doe noodde laban alle de lieden dier vlecke ende maecte een weertschap.
 des auonts nam hy zijn dochter lea ende brachtse tot hem ende hy besliepse.
 ende laban gaf lea syner dochter zijn maecht silpa ter maecht.
 des morghens siet doe was het lea ende sprack tot laban.
 waerom hebstu my dat ghedaen.
 hebbe ick dy niet om rahel gedient waerom hebstu my dan bedroghen.
 laban antwoordde.
 het is niet ghewoonlick in onsen lande datmen de ionckste wtgeue voor der oudtster.
 houdt met deser dese weke wt so wil ick dy dese oock gheuen om den dienst die du my noch ander seuen iaer dienen salt.
 iacob dede also ende hielt de weke wt.
 doe gaf hem laban rahel zijn dochter ten wijue.
 ende gaf rahel syner dochter zijn maecht bilha ter maecht.
 also lach hy oock by met rahel ende hadde rahel lieuer dan lea.
 ende diende by hem voortaen de ander seuen iaer.
 doe nu de heere sach dat lea onweert was maecte hyse vruchtbaer ende rahel onuruchtbaer.
 ende lea wert swangher ende baerde eenen sone dien hiet sy ruben ende sprac.
 de heere heeft aengesien mijn ellende.
 nu sal my mijn man lief hebben.
 ende lea wert noch eenmael met kinde ende baerde eenen sone ende sprack.
 de heere heeft ghehoort dat ick onweert ben ende heeft my desen oock ghegheuen ende hieten simeon.
 noch eenmael wert sy met kinde ende baerde eenen sone ende sprac.
 nu sal hem mijn man weder tot my doen want ick hebbe hem drye sonen ghebaert.
 daerom hiet sy hem leui.
 ten vierden wert sy met kinde ende baerde eenen sone ende sprack.
 nu wil ick den heere dancken.
 daerom hiet sy hem iuda.
 ende hielt op kinderen te baren.
 doe rahel sach dat sy iacob niet en baerde benijdde sy haer suster ende sprac tot iacob.
 gheeft my oock kinderen in dien niet so sterue ick.
 iacob wert seer toornich op rahel ende sprack.
 ick en ben doch god niet die dijns lijfs vrucht niet gheuen en wil.
 ende sy sprack.
 siet daer is mijn maecht bilha legt dy tot haer dat sy op mynen schoot bare ende ick doch door haer ghebouwet worde.
 ende gaf hem also bilha haer maecht ten wijue.
 ende iacob leyde hem by haer.
 also wert bilha swangher ende baerde iacob eenen sone.
 doe sprack rahel.
 god heeft mijn sake gherichtet ende mijn stemme verhoort ende my eenen sone ghegheuen.
 daerom hiet sy hem dan.
 noch eenmael werdt bilha rahels maecht met kinde ende baerde iacob den anderen sone.
 doe sprack rahel.
 god heeft het ghewendet met my ende myner suster ende ick neme de ouerhant.
 ende hiet hem naphthali.
 doe nu lea sach dat sy opghehouden hadde met baren nam sy haer maecht silpa ende gafse iacob ten wijue.
 also baerde silpa lea maghet iacob eenen sone.
 doe sprac lea.
 rustich.
 ende hiet hem gad.
 daer na baerde silpa lea maecht iacob den anderen sone.
 doe sprack lea.
 wel my want my sullen salich prijsen de dochteren.
 ende hiet hem asser.
 ruben ginck wt ter tijt der terwen oogst ende vandt dudain op den velde ende brachtse te huys syner moeder lea.
 doe sprac rahel tot lea.
 geeft my vander dudain dijns soons een deel.
 sy antwoordde.
 en hebstu niet ghenoech dat du my mynen man ghenomen hebst ende wilt oock de dudain mijns soons nemen.
 rahel sprack.
 wel aen hy sal desen nacht by dy slapen voor de dudain dijns soons.
 doe nu iacob des auonts vanden velde quam ginck lea wt hem tegen ende sprack.
 by my saltu liggen want ick hebbe dy ghekocht voor de dudain mijns soons.
 ende hy sliep dien nacht by haer.
 ende god verhoorde lea ende sy wert met kinde ende baerde iacob den vijfsten sone.
 ende sprack.
 god heeft my gheloont dat ick mynen manne myne maecht ghegeuen hebbe.
 ende hiet hem isaschar.
 noch eenmael wert lea met kinde ende baerde iacob den sesten sone.
 ende sprack.
 god heeft my wel beraden.
 nu sal mijn man weder by my woonen.
 want ick heb hem ses sonen gebaert.
 ende hiet hem sebulon.
 daer na baerde sy een dochter die hiet sy dina.
 de heere dacht oock aen rahel ende verhoordese ende maectese vruchtbaer.
 doe wert sy met kinde ende baerde eenen sone ende sprack.
 god heeft myne smaetheyt van my ghenomen.
 ende hiet hem ioseph ende sprac.
 de heere woude my doch noch eenen anderen sone daer toe geuen.
 doe nu rahel ioseph gebaert hadde sprack iacob tot laban.
 laet my trecken aen mijn stede ende in mijn lant.
 gheeft my mijn wijf ende mijn kinderen daer ick dy om ghedient hebbe dat ick henen trecke.
 want du weetst hoe langhe ende ghetrouwelick ick dy ghedienet hebbe.
 laban sprack tot hem.
 laet my ghenade voor dynen ooghen vinden ick mercke dat my de heere ghesegent heeft om dynent wille.
 bestemt my den loon dien ick dy geuen sal.
 ende hy sprack tot hem.
 du weetst wel hoe ick dy ghedient hebbe ende wat du voor vee hebst onder my.
 du haddest weynich eer ick hier quam nu daerenteghen isset wtgebreydet in de veelheyt.
 ende de heere heeft dy gesegent door mynen voet.
 ende nu wanneer sal ick ooc mijn huys versorgen.
 ende hy sprack.
 wat sal ick dy dan gheuen.
 iacob sprack.
 du en salt my niets met allen geuen.
 maer so du doen wilt dat ick dy segge so wil ick wederom weyden ende hoeden dyne schapen.
 ick wil heden door alle dijn kudden gaen ende wtscheyden alle plackachtighe ende bonte schapen ende alle swarte schapen onder den lammeren ende de bonte ende plackige geyten.
 wat nu bont ende plackich vallen sal dat sal mynen loon zijn.
 so sal my myne gherechticheyt betuyghen heden oft morghen wanneer het koemt dat ick mynen loon van dy nemen sal.
 also dat wat niet plackich oft bont oft niet swart zijn en sal onder den lammeren ende geyten dat zy een dieuerie by my.
 doe sprack laban.
 siet daer het zy als du gheseyt hebst.
 ende sonderde des daechs wt de gesprinckelde ende bonte bocken ende alle plackighe ende bonte geyten.
 maer waer wat wits aen was.
 ende alles wat swart onder den lammeren was ende dede het onder de handen syner kinderen.
 ende maeckte ruym dryer dachreysen wijdt tusschen hem ende iacob.
 als weydede iacob de kudde labans die daer ouer waren.
 iacob dan nam stocken van groenen poppelierboomen haseleren ende castanien ende schelde witte strepen daer aen dat aen de stocken het witte bloot wert.
 ende leyde de stocken die hy gheschelt hadde in de drinckgoten voor de kudden die daer komen moesten te drincken.
 dat sy ontfanghen souden wanneer sy te drincken quamen.
 also ontfingen de kudden bouen de stocken ende brachten gesprinckelde plackige ende bonte.
 doe scheydde iacob de lammeren ende dede de afghescheydde kudden tot den plackighen ende swarten inder kudde labans.
 ende maecte hem een eyghen kudde dat en dede hy niet tot der kudde labans.
 wanneer nu de ramminghe der vroegelingen kudden was leyde hy de stocken inde drincgoten voor de ooghen der kudden op dat sy ouer de stocken ontfinghen.
 daerenteghen in der spadelinghen ramminghe en leyde hyse niet.
 also werden de spadelinghen labans ende de vroeghelingen iacobs.
 daer van wert de man ouer de mate rijck so dat hy veel schapen maechden ende knechten kemels ende esels hadde.
 ende de redenen der kinderen labans quamen voor hem dat sy spraken.
 iacob heeft al ons vaders goet tot hem gebracht ende van ons vaders goet heeft hy sulcken rijcdom te weghe ghebracht.
 ende iacob sach aen het aensichte laban ende siet het was niet tegen hem als gisteren ende eergisteren.
 ende de heere sprac tot iacob.
 trect weder in dyner vader lant ende tot dyner maechschap ick wil met dy zijn.
 doe sandt iacob henen ende liet rahel ende lea roepen op het velt by zijn kudde ende sprac tot hen.
 ick sie ws vaders aenghesichte dat het niet teghen my en is als gisteren ende eergisteren.
 doch de god mijns vaders is met my gheweest.
 ende ghy weet dat ick wt alle mijn krachten uwen vader ghedient hebbe.
 ende hy heeft bedriegelic met my gehandelt ende nu tienmael mynen loon verandert.
 doch god heeft het hem niet toegelaten dat hy my schade dede.
 wanneer hy sprack.
 de bonten sullen dynen loon zijn so droech de gantsche kudde bonte.
 wanneer hy daerentegen sprack.
 de ghesprenckelde sullen dynen loon zijn so droech de gantsche kudde ghesprenckelde.
 also heeft god de goeden ws vaders hem ontwendet ende my ghegheuen.
 want wanneer den tijt der ramminge quam hief ick mijn ooghen op ende sach inden droom ende siet de bocken spronghen op de ghesprinckelde plackighe ende bonte schapen.
 ende de engel gods sprack tot my inden droom.
 iacob.
 ende ick antwoordde.
 hier ben ick.
 ende hy sprack.
 heft op dyne oogen ende siet de bocken springhen op de ghesprenckelde plackighe ende bonte schapen.
 want ick hebbe al dat ghesien wat dy laban doet.
 ick ben de god te bethel daer du den steen ghesalft hebst ende my aldaer een ghelofte gedaen.
 nu maect dy op ende trect wt desen lande ende treckt weder in het lant dyner maechschap.
 doe antwoordden rahel ende lea ende spraken tot hem.
 wy en hebben doch gheen deel noch erue meer in ons vaders huys.
 hy heeft ons doch gehouden als de vreemde want hy heeft ons vercocht ende onsen loon verteert.
 daerom heeft godt onsen vader ontwendt synen rijcdom tot ons ende onsen kinderen.
 alles wat dy nu god gheseyt heeft dat doet.
 also maecte hem iacob op ende loedt zijn kinderen ende wijuen op kemels.
 ende voerde wech alle zijn vee ende alle zijn haue die hy te mesopotamia verworuen hadde dat hy quame tot isaac synen vader int lant canaan.
 laban nu was ghegaen om zijn kudden te scheeren ende rahel stal haers vaders afgoden.
 also stal iacob laban te syrien het herte daer mede dat hy hem niet aen en seyde dat hy vloot.
 also vloodt hy ende alles wat syne was maecte hem op ende voer ouer het water ende rechtede hem na den berghe gilead.
 aenden derden daghe wert het laban aengheseyt dat iacob vloodt.
 ende hy nam zijn broeders tot hem ende iaechde hem na seuen dachreysen ende kreech hem op den berch gilead.
 doch god quam tot laban den syrier inden droom des nachts ende sprack tot hem.
 hoedet dy dat du met iacob niet anders en sprekest dan vriendelick.
 ende laban naerderde hem tot iacob.
 iacob hadde syne hutten opgheslagen op den berch ende laban met synen broederen sloech syne hutten oock op op den berghe gilead.
 doe sprack laban tot iacob.
 wat hebstu ghedaen dat du mijn herte ghestolen hebst.
 ende hebst myne dochteren ontuoert ghelijck oft sy door het sweert gheuanghen waren.
 waerom bistu heymelick gheuloden ende hebst dy wech ghestolen ende hebst het my niet aengeseyt dat ick dy hadde geleydet met vruechden met singhen met trommen ende harpen.
 ende en hebst my niet laten myne kinderen ende dochteren kussen.
 nu du hebst doorlicken gedaen.
 ende ick hadde met gods hulpe wel so veel machts dat ick v konde quaet doen doch uwes vaders god heeft gisteren tot my gheseyt.
 huedt dy dat du met iacob niet anders dan vriendelick sprekest.
 ende dewijle du dan woudest trecken ende begheerdest so seer dijns vaders huys waerom hebstu my myne goden ghestolen.
 iacob antwoordde ende sprack tot laban.
 ick vreesde my ende dachte du soudest dyne dochteren van my trecken.
 by welcken du dannoch dyne goden vindest die sterue hier voor onsen broederen.
 soect het dyne by my ende neemt het henen.
 iacob en wiste niet datse rahel gestolen hadde.
 doe ginck laban in de hutten iacobs ende lea ende der beyden maechden ende en vant niet.
 ende ginck wt der hutten lea in de hutte rahel.
 doe nam rahel de afgoden ende leydese onder het stroysel der kemelen ende settede haer daer op.
 ende laban besocht de gantsche hutte ende en vant niet.
 doe sprack sy tot haren vader.
 mijn heere en weest niet toornich want ick en kan niet teghen dy opstaen.
 want het gaet my na der vrouwen wijse.
 also en vandt hy de afgoden niet hoe seer dat hy oock sochte.
 ende iacob wert toornich ende schaldt laban ende sprac tot hem.
 wat hebbe ick mishandelt oft gesondicht dat du also op my verhittet bist.
 du hebst alle mynen huysraet betastet wat hebstu daerin dynes huysrades gheuonden.
 legt dat daer voor mynen ende dynen broederen dat sy tusschen ons beyden richten.
 dese twintich iaer ben ick by dy gheweest dyne schapen ende geyten en zijn niet onuruchtbaer geweest de rammen dyner cudden en hebbe ick noyt geeten.
 wat de gedierten verscheurden bracht ick die niet ick moestet betalen.
 du eysschedest het van myner hant het ware des daechs ofte des nachts ghestolen.
 des daechs versmachtede ick van hitte ende des nachts van vroste ende gheenen slaep en quam in mynen ooghen.
 also hebbe ick dese twintich iaer in dynen huyse ghedient veerthien om dyne dochteren ende sesse om dyne kudden ende hebst my mynen loon thienmael verandert.
 en waer de god mijns vaders de god abrahams ende de vreese isaacx op myner zijden niet gheweest en ware du haddest my ledich laten wech trecken.
 doch god heeft mijn ellende ende arbeyt aenghesien ende heeft dy ghisteren ghestraft.
 laban antwoordde ende sprack tot iacob.
 de dochteren zijn mijn dochteren ende de kinderen zijn mijn kinderen ende de kudden zijn mijn kudden ende alles wat du siest is myne.
 wat kan ick mynen dochteren heden oft haren kinderen doen die sy ghebaert hebben.
 so koemt nu ende laet ons een verbont maken ick ende du dat een ghetuyghenisse zy tusschen my ende dy.
 doe nam iacob eenen steen ende rechteden op tot eenen mercksteen.
 ende sprack tot synen broederen.
 raept steenen op.
 ende sy namen steenen ende maeckten eenen hoop ende aten op den seluen hoop.
 ende laban hieten iegarsahadutha ende iacob hieten gilead.
 doe sprack laban.
 den hoop zy heden een ghetuyghe tusschen my ende dy daeruan hietmen hem gilead.
 ende zy een hoede.
 want hy sprack.
 de heere sie daerin tusschen my ende dy wanneer wy van malcanderen komen.
 so du myne dochteren beschadichtst ofte andere wijuen daer toe nemest bouen myne dochteren.
 hier en is geen mensche met ons siet dannoch god is de getuyge tusschen my ende dy.
 ende laban sprack voorder tot iacob.
 siet dat is den hoop ende dat is dat merckteecken dat ick opghericht hebbe tusschen my ende dy.
 den seluen hoop zy een ghetuyghe ende dat merckteecken zy oock een ghetuyghe waer ick ouer vare tot dy oft du oueruarest tot my ouer desen hoop ende merckteecken om te beschadigen.
 de god abrahams ende de god nahors ende god haerder vaderen zy richter tusschen ons.
 ende iacob swoer hem by der vreese synes vaders isaacx.
 ende iacob offerde een offer op den berghe ende noodde zijn broeders het broot te eten.
 ende doe sy gheeten hadden bleuen sy op den berch den nacht ouer.
 des morghens stont laban vroech op kustede syne kinderen ende dochteren ende segendese ende tooch henen ende quam wederom aen zijn plaetse.
 iacob tooch oock synen wech ende de enghelen gods ontmoetteden hem.
 ende doe hyse sach sprac hy.
 het zijn gods heyren ende hiet de selue stede mahanaim.
 ende iacob schicte boden voor hem henen tot synen broeder esau in het lant seir inder lantstreke edom.
 ende beual hen ende sprack.
 also segghet mynen heere esau.
 dijn knecht iacob laet dy segghen.
 ick ben tot nu toe by laban langhe daer buyten gheweest.
 ende hebbe runderen ende esels schapen knechten ende maechden ende hebbe wtghesonden dy mynen heere aen te segghen dat ick ghenade voor dynen ooghen vonde.
 de boden quamen weder tot iacob ende spraken.
 wy quamen tot dynen broeder esau ende hy treckt dy oock tegen met vierhondert mannen.
 doe vreesde hem iacob seer ende hem wert banghe ende deylde het volck dat by hem was ende de schapen ende de runderen ende de kemelen in twee heyren ende sprack.
 so esau koemt op het een heyr ende slaet het so sal het ouerghebleuene ontloopen.
 voorder sprack iacob.
 god mijns vaders abraham ende god mijns vaders isaac heere die du tot my geseyt hebst.
 treckt weder in dijn lant ende tot dijn maechschap ick wil dy wel doen.
 ick ben te snoode aller barmherticheydt ende aller trouwe die du aen dynen knecht ghedaen hebst.
 want ick en hadde niet meer dan desen staf doe ick ouer desen iordaen ginck ende nu ben ick twee heyren gheworden.
 helpt my doch vander handt mijns broeders vander hant esau.
 want ick vreese my voor hem dat hy niet en kome ende slae my de moeders met den kinderen.
 du hebst gheseyt.
 ick wil dy wel doen ende dijn zaedt maken als het zant aen der zee datmen niet tellen en kan van veelheyt.
 ende hy bleef dien nacht daer ende nam van dien dat hy voor handen hadde gheschencken om synen broeder esau.
 twee hondert geyten twintich bocken twee hondert schapen ende twintich rammen.
 dertich suyghende kemelen met haren vuelen veertich koeyen ende thien ossen twintich ezelinnen met thien veulens.
 ende dedese onder de handen syner knechten elck kudde bysonder ende sprack tot hen.
 gaet voor my henen ende laet ruym tusschen de eene kudde na den anderen.
 ende gheboot den eersten ende sprack.
 wanneer dy mijn broeder esau ontmoet ende vraghet.
 wien hoortstu toe ende waer wiltu henen.
 ende wiens isset dat du voor dy drijfst.
 so saltu seggen.
 het hoort dynen knecht iacob toe die sendet gheschencken synen heere esau ende treckt ons achter na.
 also geboot hy oock den tweedden ende den derden ende allen die den kudden na ginghen ende sprack.
 als ick v gheseyt hebbe so segghet tot esau wanneer ghy hem ontmoet.
 ende segghet oock.
 siet dijn knecht iacob is achter ons.
 want hy dachte.
 ick wil hem versoenen met den gheschencke dat voor my henen gaet.
 daer na wil ick hem sien misschien sal hy my aennemen.
 also ginck het gheschenck voor hem henen doch hy bleef de selue nacht by den heyre.
 ende stont op inder nacht ende nam zijn twee wijuen ende de twee maechden ende zijn elf kinderen ende tooch aen dat veyr iaboc.
 namse ende voerdese ouer het water so dat het al ouer quam wat hy hadde.
 ende bleeft op dese zijde alleen.
 doe worstelde een man met hem tot dat den dagheraet aenbrack.
 ende doe hy sach dat hy hem niet ouermocht roerde hy hem het ghelidt syner heupe aen ende het ghelidt syner heupe wert ouer het worstelen met hem verwrenghet.
 ende hy sprack.
 laet my gaen.
 want den dagheraet breeckt aen.
 hy antwoordde.
 ick en verlate dy niet du en seghenst my dan.
 hy sprack.
 hoe heetstu.
 hy antwoordde.
 iacob.
 hy sprack.
 du en salt niet meer iacob heeten maer israel.
 want du hebst met gode ende met menschen ghekampt ende hebst bouen gheleghen.
 ende iacob vraechde hem ende sprack.
 segt doch.
 hoe heetstu.
 hy sprack.
 waerom vraechstu hoe ick heete.
 ende hy seghende hem aldaer.
 ende iacob hiet de stede pniel.
 want ick hebbe god van aenghesichte ghesien ende mijn ziele is ghenesen.
 ende als hy voor pnuel ouer quam ginck hem de sonne op ende hy hinckte aen syner heupe.
 daer van eten de kinderen van israel geen spanaderen op den ghelede der heupe tot op desen huydighen dach.
 daeromme dat de spanader aen den gelede der heupe iacobs geraect wert.
 iacob hief zijn ooghen op ende sach synen broeder esau komen met vierhondert mannen ende deylde syne kinderen tot lea ende tot rahel ende tot beyden maechden.
 ende schicte de maechden met haren kinderen voor aen ende lea met haren kinderen daer na ende rahel met ioseph ten lesten.
 ende hy ginck voor hen henen ende neychde hem seuenmael op de aerde tot dat hy tot synen broeder quam.
 ende esau liep hem teghen ende nam hem inden arm ende viel hem om den hals ende kuste hem.
 ende sy weenden.
 ende hief zijn ooghen op ende sach de wijuen met de kinderen ende sprack.
 wie zijn dese by dy.
 hy antwoordde.
 het zijn kinderen die god dynen knechte verleent heeft.
 ende de maechden traden toe met den kinderen ende neychden hen voor hem.
 lea tradt oock toe met haren kinderen ende neychde haer voor hem.
 daer na tradt ioseph ende rahel toe ende neychden haer oock voor hem.
 ende hy sprack.
 wat wiltu met allen den heyre dat ick ontmoet hebbe.
 hy antwoordde.
 dat ick ghenade vinde voor mynen heere.
 esau sprack.
 ick hebbe ghenoech mijn broeder behoudt wat du hebst.
 iacob antwoordde.
 och neen hebbe ick ghenade gheuonden voor dy so neemt mijn gheschenck van mijnder hant.
 want ick sach dijn aenghesichte als saghe ick godes aenghesichte ende laet het dy wel beuallen van my.
 neemt doch den seghen van my aen dien ick dy toeghebracht hebbe.
 want god heeft het my verleent ende ick hebbe alles ghenoech.
 also dwanck hy hem dat hy het aennam.
 ende hy sprack.
 laet ons voort trecken ende reysen ick wil met dy trecken.
 hy daerentegen sprack tot hem.
 mijn heere du bekennest dat ick kleyne kinderen by my hebbe daer toe vee ende kalfdraghende koeyen.
 wanneer sy eenen dach afghedreuen werden so soude my de gantsche cudde steruen.
 mijn heere trecke voor synen knechte henen ick wil saechte na drijuen daer na als het vee ende de kinderen gaen konnen tot dat ick kome tot mynen heere in seir.
 esau sprack.
 so wil ick doch by dy laten sommighe vanden volcke dat met my is.
 hy antwoordde.
 wat is het van nooden.
 laet my slechs ghenade voor mynen heere vinden.
 also tooch esau des daechs wederom zijns weechs na seir.
 ende iacob tooch na suchoth ende bouwede voor hem een huys ende maecte synen vee hutten.
 daeruan heet de stede suchoth.
 daer na tooch iacob tot salem tot der stadt sichem die inden lande canaan leyt na dien hy wt mesopotamien ghecomen was ende maeckte synen legher voor der stadt.
 ende kocht een stuck ackers vanden kinderen hemors des vaders sichem voor hondert siluerlinghen.
 aldaer rechtede hy syne hutten op.
 ende rechtede aldaer eenen altaer toe ende riep aen den naem des stercken gods israels.
 ende dina lea dochter die sy iacob ghebaert hadde ginck wt de dochteren des lants te sien.
 doe die sichem hemors sone die des lants een heere was sach nam hyse ende besliepse ende schendese.
 ende zijn herte hinck aen haer ende hadde de deerne lief ende sprack vriendelick met haer.
 ende sichem sprack tot synen vader hemor.
 neemt my de deerne ten wijue.
 ende iacob wert ghewaer dat zijn dochter dina gheschendt was.
 ende zijn sonen waren met den vee op den velde ende iacob sweech tot dat sy quamen.
 doe ginck hemor sichems vader wt tot iacob om met hem te spreken.
 onder dien quamen de sonen iacobs vanden velde ende doe sy dat hoorden verdroot het den mannen ende werden seer toornich dat hy een doorheyt aen israel begaen ende iacobs dochter beslapen hadde.
 want also en soudet niet zijn.
 doe sprack hemor met hen ende seyde.
 mijns soons sichems herte heeft een verlanghen na uwer dochter.
 lieuer gheeftse hem ten wijue.
 beuriendet v met ons gheeft ons uwe dochteren ende neemt ghy onse dochteren.
 ende woont by ons.
 het lant sal v open zijn woont ende handelt ende ghewinnet daerin.
 ende sichem sprack tot haren vader ende broederen.
 laet my ghenade by v vinden.
 wat ghy my segghet dat wil ick gheuen.
 eysschet slechs flucx van my den bruydtschat ende gheschencken ick wilt v gheuen also ghy dat eyscht gheeft my slechts de deerne ten wijue.
 doe antwoordden iacobs sonen tot sichem ende synen vader hemor bedriechlicken daerom dat haer suster dina gheschendt was.
 ende spraken tot hem.
 wy en konnen dat niet doen dat wy onse suster eenen onbesneden man gheuen want dat ware ons een schande.
 doch dan willen wy v te wille zijn so ghy ons ghelijck wordet ende alles wat manlick onder v is besneden worde.
 dan willen wy onse dochteren v gheuen ende uwe dochteren ons nemen ende by v woonen ende een volck zijn.
 ist dat ghy daerenteghen ons niet en hoort v te besnijden so willen wy onse dochtere nemen ende daer van trecken.
 die redene beuiel hemor ende synen sone wel.
 ende de ionghelinck en vertooch het niet sulcks te doen.
 want hy hadde lust totter dochter iacobs ende hy was heerlick ghehouden bouen allen in zijns vaders huyse.
 doe quamen sy nu hemor ende zijn sone sichem onder der stadt poorte ende spraken met den borgheren der stadt ende seyden.
 dese lieden zijn vreedsaem by ons ende willen inden lande woonen ende handelen.
 so is nu het lant wijt ghenoech voor hen wy willen ons hare dochteren tot wijuen nemen ende hen onse dochteren gheuen.
 doch dan willen sy ons te willen zijn dat sy by ons woonen ende een volck met ons worden so wy alles wat manlick onder ons is besnijden ghelijck als sy besneden zijn.
 haer vee ende goeden ende alles wat sy hebben sal onse zijn so wy hen slechs te wille worden dat sy by ons woonen.
 ende sy hoorden den hemor ende sichem synen sone alle die te zijnder stadt poorte wt ende in ginghen ende besneden alles wat manlick was dat te syner stadt wt ende in ginck.
 ende aen den derden dage doe het hen smertede namen de twee sonen iacobs simeon ende leui dinas broeders een yeghelick zijn sweert ende gingen in de stadt koenlick ende doodden alles wat manlick was.
 ende doodden oock hemor ende synen sone sichem met der scherpte des sweerts ende namen haer suster dina wt den huyse sichem ende ginghen daer van.
 doe quamen de sonen iacobs ouer de verslaghenen ende plunderden de stadt daerom dat sy haer suster hadden gheschendt.
 ende namen haer schapen runderen esels ende wat inder stadt ende op den velde was ende alle haer haue.
 alle kinderen ende vrouwen namen sy gheuanghen ende plunderden alles wat in den huysen was.
 ende iacob sprack tot simeon ende leui.
 ghy hebbet my ongheluck aengehericht dat ick stincke voor den inwoonderen deses landts den cananiteren ende pheresiteren ende ick ben eenen cleynen hoop.
 wanneer sy hen nu versamelen ouer my so sullen sy my slaen.
 also worde ick verdelghet met mynen huyse.
 sy antwoordden daerteghen.
 souden sy dan met onser suster als met eener hoeren handelen.
 ende god sprack tot iacob.
 maeckt dy op ende treckt na bethel ende woont aldaer ende maeckt aldaer eenen altaer den gode die dy verscheen doe du vlodest voor dynen broeder esau.
 doe sprack iacob tot synen huyse ende tot allen die met hem waren.
 doet van v de vreemde goden die by v zijn ende reynicht v ende verandert uwe cleederen.
 ende latet ons op zijn ende na bethel trecken dat ick aldaer eenen altaer make den god die my verhoort heeft ter tijt myner bedroeffenisse ende is met my gheweest op den weghe dien ick ghetoghen ben.
 doe gauen sy hem alle vreemde goden die onder haren handen waren ende haer oorspanselen.
 ende hy begroefse onder een eycke die by sichem stont.
 ende sy toghen wt ende een vreese gods quam ouer den steden die rondtom hen henen laghen also dat sy de sonen iacobs niet na en iaechden.
 also quam iacob te luss inden lande canaan die daer bethel heet met alle den volcke dat met hem was.
 ende bouwede aldaer eenen altaer ende hiet de stede bethel daeromme dat hem aldaer god gheopenbaert was doe hy vloodt voor synen broeder.
 doe sterf debora der rebeca voester ende wert begrauen onder bethel onder der eycken ende wert ghenaemt de klaech eycke.
 ende god verscheen iacob noch een mael daerna als hy wt mesopotamia ghekomen was ende segende hem ende sprack tot hem.
 du hetest iacob doch du salt niet meer iacob heeten maer israel saltu heeten.
 ende also hiet men hem israel.
 ende god sprac tot hem.
 ick ben de almachtighe god zijt vruchtbaer ende vermeeret dy volcken ende volcken hoopen sullen van dy komen ende koninghen sullen wt dynen lendenen komen.
 ende het lant dat ick abraham ende isaac ghegeuen hebbe wil ick oock dy gheuen ende wilt dynen zade gheuen na dy.
 also voer god op van hem van dier plaetse daer hy met hem ghesproken hadde.
 iacob richtede een steenen mercteecken op aen dier plaetse daer hy met hem ghesproken hadde ende goot dranckoffer daerop ende begoot hem met olye.
 ende iacob hiet die plaetse daer god met hem ghesproken hadde bethel.
 ende sy toghen van bethel ende doe het noch een velt weechs was van ephrath doe baerde rahel.
 ende het wee quam haer hart aen ouer der gheboorte.
 ende doe het haer nu so suer wert in der gheboorte sprac de vroeyvrouwe tot haer vreest dy niet want desen sone saltu oock hebben.
 ende doe haer nu de ziele wt ginck dat sy steruen moeste hiet sy hem benoni doch zijn vader hiet hem beniamin.
 also sterf rahel ende wert begrauen aen den wech na ephrath die nu heet bethlehem.
 ende iacob richtede een staende teecken op bouen haren graue.
 dat selue is het grafteecken rahels tot op desen dach.
 ende israel tooch wt ende richtede eene hutte op op gheen zijde des torrens eder.
 ende het ghebeurde doe israel in dien lande woonde ginck ruben henen ende sliep by bilha synes vaders bywijf.
 ende dat quam voor israel.
 iacob hadde twaelf sonen.
 de sonen lea waren dese.
 ruben de eerstgeboren sone iacobs simeon leui iuda isaschar ende sebulon.
 de sonen rahel waren.
 ioseph ende beniamin.
 de sonen bilha rahels maghet dan ende naphthali.
 de sonen silpa lea maghet.
 gad ende asser.
 dat zijn de sonen iacob die hem gheboren zijn in mesopotamia.
 ende hy quam tot synen vader isaac tot mamre in de hooftstat die daer heet hebron daer abraham ende isaac vreemdelingen inne gheweest zijn.
 ende isaac wert hondert ende tachtentich iaren oudt.
 ende nam af ende sterf ende wert versamelt tot synen volcke oudt ende des leuens sat.
 ende syne sonen esau ende iacob begroeuen hem.
 dit is het gheslachte esau die daer heet edom.
 esau nam wijuen van den dochteren canaan ada de dochter elon des hethiters ende ahalibama de dochter des ana het kinds kint zibeons des heuiters.
 ende basmath ismaels dochter nabaioths suster.
 ende ada baerde esau eliphas.
 ende basmath baerde reguel.
 ahalibama baerde iehus iaelam ende korah.
 dat zijn esaus kinderen die hem gheboren zijn in den lande canaan.
 ende esau nam syne wijuen sonen ende dochteren alle zielen synes huises syne haue ende alle het vee met allen goeden die hy in den lande canaan verworuen hadde ende tooch in een lant van synen broeder iacob.
 want haer haue was te groot dat sy niet en konden by malcanderen woonen.
 ende het lant daer sy vreemdelinghen inne waren kondese niet verdragen van grooter veelheydt haers vees.
 also woonde esau op den geberchte seir.
 ende esau is de edom.
 dit is het gheslachte esau van dien de edomiters komen op den gheberchte seyr.
 ende also heeten de kinderen esau eliphas de sone ada esaus wijf.
 reguel de sone basmath esaus wijf.
 eliphas soons waren dese theman omar zepho gaetham ende kenas.
 ende thimna was een bywijf.
 eliphas esaus sone die baerde hem amalek.
 dat zijn de kinderen van ada esaus wijf.
 de kinderen reguel zijn dese nahath serah samma misa.
 dat zijn de kinderen van basmath esaus wijf.
 de kinderen ahalibama esaus wijf der dochter des ana het kinds kint zibeons zijn dese die sy esau baerde.
 iehus iaelam ende korah.
 dat zijn de vorsten onder den kinderen esau.
 de kinderen eliphas des eersten soons esau waren dese.
 de vorst theman de vorst omar de vorst zepho de vorst kenas.
 de vorst korah de vorst gaetham de vorste amalek.
 dat zijn de vorsten van eliphas in den lande edom ende zijn de kinderen van der ada.
 ende dit zijn de kinderen reguel esaus sone.
 de vorst nahath de vorst serah de vorste samina de vorst misa.
 dit zijn de vorsten van reguel in den lande der edomiten ende zijn kinderen van der basmath esaus wijf.
 dit zijn de kinderen ahalibama esaus wijf.
 de vorst iehus de vorst iaelam de vorst korah.
 dat zijn de vorsten van ahalibama der dochter des ana esaus wijf.
 dat zijn esaus kinderen.
 ende hare vorsten.
 hy is de edom.
 de kinderen van seir des horiten die in den lande woonden zijn dese.
 lothan sobal zibeon ana dison eser ende disan.
 dat zijn de vorsten der horiten alle kinderen des seir in den lande edom.
 ende de kinderen lothans waren dese.
 hori ende heman.
 ende lothans suster hiet thimna.
 de kinderen van sobal waren dese.
 alwan manahath ebal sepho ende onam.
 de kinderen van zibeon waren.
 aia ende ana.
 dat is de ana die in der woestijne muyl peerden vant doe hy synes vaders zibeons esels hoedde.
 de kinderen ana waren.
 dison ende ahalibama dat is de dochter ana.
 de kinderen van dison waren.
 hemdan esban iethran ende charan.
 de kinderen ezer waren.
 bilhan sawan ende akan.
 de kinderen disan waren.
 vz ende aran.
 dit zijn de vorsten der horiten.
 de vorst lothan de vorst sobal de vorst zibeon de vorst ana.
 de vorst dison de vorst ezer de vorst disan.
 dat zijn de vorsten der horiten die geregeert hebben inden lande seir.
 de koningen die in den lande edom gheregeert hebben eer dan de kinderen israel koninghen hadden zijn dese.
 bela was koninc in edom.
 een sone beor ende zijn stadt hiet dinhaba.
 ende doe bela sterf wert koninc in zijn stede iobab een sone serah van badzra.
 doe iobab sterf werdt in zijn stede koninck husam wt der themaniter lant.
 doe husam sterf wert koninc in zijn stede hadad een sone bedad die de midianiters sloech op der moabiteren velde.
 ende syne stadt hiet awith.
 doe hadad sterf regeerde samla van masreck.
 doe samla sterf wert in zijn stede koninck saul van rehoboth aen den water.
 doe saul sterf werdt in zijn stede koninck baalhanan een sone achbor.
 doe baalhanan achbors sone sterf werdt in zijn stede koninc hadar ende syne stadt hiet pagu ende zijn wijf hiet mehetabeel een dochter matred die mehasabs dochter was.
 also heeten de vorsten van esau in haren gheslachten orden ende namen.
 de vorst thimna de vorst alwa de vorst ietheth de vorst ahalibama de vorst ela de vorst pinon de vorst knas de vorst theman de vorst mibzar de vorst magdiel de vorst iram.
 dat zijn de vorsten in edom als sy ghewoont hebben in haren erflande.
 ende esau is de vader der edomiteren.
 iacob woonde in den lande daer zijn vader een vreemdelinck inne geweest was naemlick in den lande canaan.
 ende dat zijn de geslachten iacobs.
 ioseph was seuenthien iaer oudt.
 doe hy een herder des vees wert met synen broederen.
 ende de ionghe was by den kinderen bilha ende silpa synes vaders wijuen ende bracht voor haren vader wanneer daer een boos gheruchte teghen hen was.
 israel hadde ioseph lieuer dan alle syne kinderen daerom dat hy hem in zijn ouderdom gegenereert hadde ende maeckte hem eenen bonten rock.
 doe nu syne broeders saghen dat hem haer vader lieuer hadde dan alle syne broeders waren sy hem viant ende en konden hem geen vriendelick woort toespreken.
 daertoe hadde ioseph eenmael eenen droom ende seyde synen broederen daeruan.
 doe werden sy hem noch viandiger.
 want hy sprack tot hen.
 lieuer hoort wat my doch ghedroomt heeft.
 my dochte wy bonden schoouen op den velde ende mynen schoof richtede hem op ende stont ende uwe schooue rontom neychden hen teghen mynen schoof.
 doe spraken syne broeders tot hem.
 soudestu onse koninck werden ende ouer ons heerschen.
 ende worden hem noch viandiger om zijns drooms ende syner reden willen.
 ende hy hadde noch eenen anderen droom dien vertelde hy synen broederen ende sprack.
 siet ick hebbe noch eenen droom gehadt.
 my dochte de sonne ende de mane ende elf sterren neychden hen voor my.
 ende doe dat synen vader ende synen broederen geseyt wert strafte hem zijn vader ende sprack tot hem.
 wat is dat voor een droom die dy ghedroomt heeft.
 sal ick ende dijn moeder ende dynen broeders komen ende dy aenbidden.
 ende zijn broeders benijdeden hem doch zijn vader behielt dese woorden.
 doe nu syne broeders henen ghinghen te weyden het vee haers vaders in sichem sprack israel tot ioseph.
 hoeden dyne broeders niet het vee in sichem.
 koemt ick wil dy tot hen senden.
 hy sprac.
 hier ben ick.
 ende hy seyde.
 gaet henen ende siet of het wel staet met dyne broeders ende met het vee ende segget my wederom hoe het daer met is.
 ende hy sandt hem wt den dale hebron dat hy na sichem ginghe.
 doe vant hem een man dat hy dwalen ginc op den velde die vraechde hem ende sprack.
 wien soeckstu.
 hy antwoordde.
 ick soecke myne broeders.
 lieuer segghet my waer sy hoeden.
 de man sprack.
 sy zijn van daer ghetoghen.
 want ick hoorde dat sy seyden.
 laet ons na dothan gaen.
 doe volchde ioseph synen broederen na ende vandtse tot dothan.
 als sy hem nu saghen van verre eer hy hart by hen quam sloeghen sy eenen raedt aen dat sy hem doodden ende spraken onder malkanderen.
 siet de droomer koemt daer.
 so koemt nu ende laet ons hem dooden ende in een kuyle werpen ende segghen.
 een boose ghedierte hebbe hem verscheurt.
 so salmen sien wat syne droomen zijn.
 doe dat ruben hoorde wilde hy hem wt haren handen verlossen ende sprack.
 latet ons hem niet dooden.
 ende voorder sprack ruben tot hen latet ons gheen bloet vergieten maer werpt hem in de kuyle die in der woestijne is ende legghet de hant niet aen hem.
 hy wilde hem also wt haerder hant verlossen dat hy hem synen vader weder brochte.
 als nu ioseph tot synen broederen quam toghen sy hem synen rock met den bonten rock wt dien hy aen hadde ende namen hem ende worpen hem in een kuyle.
 doch de selue kuyle was ledich ende gheen water daerinne.
 ende setteden hen neder te eten.
 onder dies hieuen sy hare ooghen op ende saghen eenen hoop ismaeliten komen van gilead met haren kemelen die droegen kruyden balssem ende mirre ende toghen af na egypten.
 doe sprack iuda tot synen broederen.
 wat helpet ons dat wy onsen broeder dooden ende zijn bloet vergieten.
 koemt latet ons hem den ismaeliten verkoopen dat haer onse handen niet aen hem en vergrijpen.
 want hy is onse broeder onse vleesch ende bloet.
 ende sy hoorden hem.
 ende doe de midianiteren de koopluyden daer voorby reysden toghen sy hem wt der kuylen ende verkochten hem den ismaeliten voor twintich siluerlinghen.
 die brachten hem in egypten.
 als nu ruben wederom totter kuylen quam ende en vant ioseph niet daerin verscheurde hy zijn kleedt.
 ende quam weder tot synen broederen ende sprack.
 de ionghe en is daer niet waer sal ick nu henen.
 doe namen sy iosephs rock ende slachteden eenen gheytenbock ende staken den rock int bloet ende schickeden den bonten rock henen ende lieten hem haren vader brenghen ende seggen.
 desen hebben wy geuonden siet of het dynes soons rock zy ofte niet.
 hy kende hem ende sprack.
 het is mijns soons rock een boos ghedierte heeft hem verslonden een rijtende ghedierte heeft ioseph verscheurt.
 ende iacob verscheurde syne kleederen ende leyde eenen sack om syne lenden ende droech leet om synen sone langhe tijt.
 ende alle syne sonen ende dochteren traden tot hem dat sy hem troosteden doch hy wilde hem niet laten troosten ende sprack.
 ick sal met leet onder varen inde kuyle tot mynen sone ende zijn vader beweende hem.
 ende de midianiten verkochten hem in egypten potiphar des pharao kamerlinc ende hofmeester.
 het ghebeurde omtrent de selue tijdt dat iuda af tooch van synen broederen ende gaf hem tot eenen manne te odollam die heet hira.
 ende iuda sach aldaer eenes cananiters mans dochter die hiet suha die nam hy ende besliepse.
 doe wert sy met kinde ende baerde eenen sone die hiet hy ger.
 ende sy werdt daerenbouen met kinde ende baerde eenen sone die hiet sy onam.
 sy baerde noch eenmael eenen sone dien hietse sela.
 ende sy was te chesib doe sy hem baerde.
 ende iuda gaf synen eersten sone ger een wijf die hiet thamar.
 doch hy was boos voor den heere daerom doodde hem de heere.
 doe sprack iuda tot synen sone onam.
 legghet dy tot dynes broeders wijf ende neemtse ten houwelicke dat du dynen broeder zaedt verweckest.
 doch doe onam wiste dat het zaet niet zijn eygen zijn soude als hy hem tot synes broeders wijf leyde liet hy het op de aerde vallen ende verdarf het op dat hy synen broeder gheen zaet en gheue.
 doe beuiel het den heere qualic dat hy dede ende doodde hem oock.
 doe sprack iuda tot zijns soons wijf thamar.
 blijft een weduwe in dynes vaders huyse tot dat mijn sone sela groot wordt want hy dachte misschien mochte hy oock steruen als syne broeders.
 also ghinck thamar henen ende bleef in haers vaders huyse.
 doe nu vele daghen verloopen waren sterf des suha dochter iudas wijf ende als iudas wtgetreurt hadde ginck hy opwaert om syne schapen te bescheeren na thimnath met synen herder hira van odollam.
 doe werdt der thamer gheseydt.
 siet dijn sweer gaet op na thimnath syne schapen te bescheeren.
 doe leyde sy de weduwen kleeders van haer die sy droech bedecte haer met eenen mantel ende vermaeckte haer ende settede haer buyten voor de poorte aen den wech na thimnath.
 want sy sach dat sela was groot gheworden ende sy en was hem niet ten wijue ghegheuen.
 doe se nu iuda sach meynde hy het waer een hoere.
 want sy hadde haer aenghesichte bedeckt.
 ende maeckte hem tot haer aen den wech ende sprack.
 lieue laet my by dy ligghen.
 want hy en wiste niet dat het synes soons wijf was.
 sy antwoordde.
 wat wiltu my gheuen dat du by my ligghest.
 hy sprack.
 ick wil dy eenen geytenbock van der cudde senden.
 sy antwoordde.
 so gheeft my een pant tot dat du het my sendest.
 hy sprack.
 wat wiltu voor een pant dat ick dy geue.
 sy antwoordde.
 dynen rinck ende dijn snoer ende dynen staf dien du in dyne handen hebst.
 doe gaf hy het haer ende lach by haer ende sy wert van hem met kinde.
 ende sy maecte haer op ende ghinck henen ende leyde den mantel af ende tooch hare weduwenkleeders wederom aen.
 doch iuda sandt den geytenbock door synen herder van odollam op dat hy het pant wederom haelde van den wijue ende hy en vantse niet.
 doe vraechde hy den lieden der seluer plaetse ende sprack.
 waer is die hoere die daer buyten aen den wech sat.
 sy antwoordden.
 daer en is gheen hoere gheweest.
 ende hy quam weder tot iuda ende sprack.
 ick en hebse niet gheuonden.
 daertoe seggen de lieden derseluer plaetse dat daer geen hoere geweest en zy.
 iuda sprac.
 sy hebbet henen.
 sy kan ons doch gheen schande na segghen.
 want ick hebbe den bock gesonden so hebstuse niet gheuonden.
 na dryen maenden werdt iuda aengheseyt.
 dijns soons wijf thamar heeft hoererie bedreuen daertoe siet sy is van hoererie met kinde geworden.
 iuda sprack.
 brengt se hiervoor dat sy verbrant worde.
 ende doe men se voordt bracht schicktede sy tot haren sweer ende sprack.
 van dien man ben ick met kinde diens dit is.
 ende sprac.
 kenstu oock wiens desen rinck ende dit snoer ende desen staf is.
 iuda bekende het ende sprack.
 sy is rechtueerdigher dan ick.
 want ick hebse niet ghegheuen mynen sone sela.
 doch en besliep hy se niet meer.
 ende doe sy baren soude werden tweelinghen in haeren lijue gheuonden.
 ende als sy nu baerde gaf haer een hant wt.
 doe nam de vroeyvrouwe ende bant eenen rooden draet daeromme ende sprack.
 die sal de eerste wt komen.
 doe die nu syne hant weder in tooch quam zijn broeder wt.
 ende sy sprack.
 waerom hebstu om dynent willen sulcke rete ghereten.
 ende men hieten perez.
 daerna quam zijn broeder wt die den rooden draet om zijnder hant hadde ende men hiet hem serah.
 ioseph wert af in egypten gheuoert ende potiphar een egyptisch man des pharao camerlinck ende hofmeester kocht hem van den ismaeliten die hem af brachten.
 ende de heere was met ioseph dat hy een ghelucksalich man werdt ende was in synes heeren des egypternaers huyse.
 ende zijn heere sach dat de heere met hem was.
 want alles wat hy dede dat liet de heere gelucklicken voort gaen door hem.
 also dat hy ghenade vant voor synen heere ende zijn dienaer wert.
 die settede hem ouer zijn huys ende alles wat hy hadde dede hy onder syne handen.
 ende van dier tijdt aen doe hy hem ouer zijn huys ende alle syne goeden gesettet hadde segende de heere des egypteneers huys om iosephs willen.
 ende het was enckel seghen des heeren in alles wat hy hadde te huys ende te velde.
 daerom liet hy het al onder iosephs handen wat hy hadde.
 ende hy nam hem geens dings aen dewijle hy hem hadde dan dat hy att ende dranck.
 ende ioseph was schoon ende fijn van aenghesichte.
 ende het ghebeurde na dese gheschiedenisse dat synes heeren wijf hare oogen op ioseph werp ende sprack.
 slaept by my.
 hy weygerde het haer ende sprack tot haer.
 siet mijn heere neemt hem gheens dings aen voor my wat in den huyse is ende alles wat hy heeft dat heeft hy onder myne handen gedaen ende heeft niet so groot in den huyse dat hy voor my verhouden hebbe dan dy om dat du zijn wijf bist.
 hoe soude ick dan nu een sulck groot quaet doen ende teghen god sondigen.
 ende sy dreef sulcke woorden tegen ioseph daghelicks.
 doch hy hoorde haer niet dat hy na by haer sliepe noch by haer ware.
 het ghebeurde op eenen dach dat ioseph in het huys ginck zijn werck te doen ende gheen mensche van den ghesinne des huyses was daerby.
 ende sy greep hem by synen kleede ende sprack.
 slaept by my.
 doch hy liet het kleedt in harer hant ende vloot ende liep ten huyse wt.
 doe sy nu sach dat hy zijn kleet in haer hant liet ende wt ontuloot riep sy het ghesinne in den huyse ende sprack tot hen.
 siet hy heeft ons den hebreischen man hierin ghebracht dat hy ons te schanden make.
 hy quam tot my hierin ende wilde by my slapen.
 so riep ick met luyder stemmen.
 ende doe hy hoorde dat ick een gheschrey maeckte ende riep.
 doe liet hy zijn kleet by my ende vloot ende liep wt.
 ende sy leyde zijn kleet by haer tot dat zijn heere te huys quam ende seyde tot hem euen de selue woorden ende sprack.
 de hebreische knecht dien du ons hierin ghebracht hebst quam tot my hierin ende wilde my te schanden maken.
 doe ick nu een geschrey maeckte ende riep.
 doe liet hy zijn kleedt by my ende vloot.
 als zijn heere hoorde de reden synes wijfs die sy hem seyde ende sprack.
 also heeft my de hebreische knecht gedaen wert hy seer toornich.
 doe nam hem zijn heere ende leyde hem in de gheuanckenisse daer des konincks gheuanghen inne laghen.
 ende hy lach daer in der gheuanckenisse.
 doch de heere was met hem ende neychde syne hulde tot hem ende liet hem ghenade vinden voor den amptman ouer de gheuanckenisse.
 dat hy hem onder syne hant beual alle gheuanghenen in der gheuanckenisse.
 op dat alles wat daer gheschiedde door hem gheschieden moeste.
 want de amptman ouer de gheuanckenisse nam hem geens dincks aen.
 want de heere was met ioseph ende wat hy dede daer gaf de heere gheluck toe.
 ende het ghebeurde daerna dat hen versondichden de schencker des konincks in egypten ende de backer aen haren heere den koninck in egypten.
 ende pharao wert toornich ouer syne beyde kamerlinghen ouer den amptman ouer de schenckers ende ouer den amptman ouer de backers.
 ende liet se setten in des hofmeesters huys in de gheuanckenisse daer ioseph gheuanghen lach.
 ende de hofmeester settede ioseph ouer hen dat hy hen diende.
 ende sy saten sommighe daghen in de gheuanckenisse.
 ende hen droomde beyde den schencker ende backer des konincks in egypten in eener nacht eenen yegelicken eenen eygenen droom ende eenes yeghelicken droom hadde syne beduydinghe.
 doe nu des morghens ioseph tot hen daerin quam ende sach dat sy truerich waren vraechde hy se ende sprack.
 waerom zijt ghy heden so bedroeft.
 sy antwoordden.
 ons heeft gedroomt ende en hebben nimant die het ons wtlegghe.
 ioseph sprack.
 wtleggen behoort gode toe.
 doch vertelt het my.
 doe vertelde de ouerste schencker synen droom ioseph ende sprack tot hem.
 my heeft gedroomt dat een wijnstock voor my was die hadde dry rancken ende hy groende wies ende bloeyde ende syne druyuen werden rijp.
 ende ick hadde den beker pharaos in mijnder hant ende nam de besien ende drucktese wt in den beker ende gaf den beker pharao in de hant.
 ioseph sprack tot hem.
 dat is syne beduydinghe.
 dry rancken zijn dry daghen.
 na dryen daghen sal pharao dijn hooft verheffen ende dy wederom aen dijn ampt setten dat du hem den beker in de hant gheuest na der vorigher wijse doe du zijn schencker warest.
 doch ghedenckt myner wanneer het dy wel gaet ende doet barmherticheydt aen my dat du het pharao vermanest dat hy my wt desen huyse brenghe.
 want ick ben wt den lande der hebreen heymelick ghestolen.
 daertoe en hebbe ick oock hier niet ghedaen dat sy my souden hier inghesettet hebben.
 doe de ouerste backer sach dat de beduydinghe goet was sprack hy tot ioseph.
 my heeft oock eenen droom gedroomt.
 dat ick droech dry witte koruen op mijn hooft ende in den ouersten korf allerley gebacken spijse voor pharao ende de vogels aten wt den korf op mijn hooft.
 ioseph antwoordde ende sprac.
 dat is syne beduydinghe.
 dry koruen zijn dry daghen.
 ende na drye daghen sal dy pharao dynen kop verheffen ende dy aen de galghe hangen ende de vogelen sullen dijn vleesch van dy eten.
 ende het geschiedde des derden daechs doe hielt pharao synen iaersdach.
 ende hy maeckte een maeltijt allen synen knechten ende verhief het hooft des ouersten schenckers ende het hooft des ouersten backers onder synen knechten.
 ende settede den ouersten schencker wederom tot synen schenckampte dat hy den beker gheue in pharaos hant.
 daerenteghen den ouersten backer liet hy hanghen als hem ioseph beduydet hadde.
 doch de ouerste schencker ghedachte niet aen ioseph maer vergat syner.
 ende na twee iaren hadde pharao eenen droom hoe hy stont aen den water ende sach wt den water opgaen seuen schoone vette koeyen ende ghinghen aen der weyde in den grase.
 na desen sach hy andere seuen koeyen wt den water opgaen die waren onghestalt ende mager ende traden by de koeyen aen den oeuer aen het water.
 ende de onghestalte ende maghere koeyen verslonden de seuen schoone ende vette koeyen.
 doe waeckte pharao op.
 ende hy sliep wederom ende hem droomde noch eenmael ende sach dat seuen aaren wiessen wt eenen halm vol ende dicke.
 daerna sach hy seuen dunne ende versengde aaren op gaen.
 ende de seuen magher aaren verslonden de seuen dicke ende volle aaren.
 doe waeckte pharao op ende merckte dat het eenen droom was.
 ende doe het morgen wert was synen geest bekommert.
 ende schickte wt ende liet beroepen alle waersegghers in egypten ende alle wijsen ende vertelde hen syne droomen.
 doch daer was niemant die se pharao beduyden konde.
 doe sprac de ouerste schencker met pharao ende seyde.
 ick dencke heden aen mijne sonden.
 doe pharao toornich werdt ouer syne knechten ende my met den ouersten backer in de geuanckenisse leyde in des hofmeesters huys.
 doe droomde ons beyden in eener nacht eenen yeghelicken synen eygenen droom des beduydinghe hem belangde.
 daer was by ons een hebreisch ionghelinck des hofmeesters knecht dien vertelden wy het.
 ende hy beduydede ons onse droomen eenen yeghelicken na synen droome.
 ende als hy ons beduydede so isset gegaen.
 want ick ben wederom aen mijn ampt gesettet ende de andere is ghehanghen.
 doe sandt pharao henen ende liet ioseph roepen ende lieten hem haestelicken wt der geuanckenisse.
 ende hy liet hem bescheeren ende tooch ander kleederen aen ende quam in tot pharao.
 doe sprack pharao tot hem.
 my heeft eenen droom ghedroomt ende daer en is niemant die hem beduyden kan.
 doch ick hebbe gehoort van dy segghen wanneer du eenen droom hoorest so kanstu hem beduyden.
 ioseph antwoordde pharao ende sprac.
 dat en staet by my niet god sal doch pharao wat goets propheteren.
 pharao seyde voorts tot ioseph.
 my droomde ick stont aen den oeuer by den water ende sach wt den water opklimmen seuen schoone vette koeyen ende die ginghen aen der weyde in den grase.
 ende na hen sach ick andere seuen dorre seer onghestalte ende maghere koeyen opklimmen.
 ick en hebbe in den gantschen egypten lande sulcke onghestalte niet ghesien.
 ende de seuen maghere onghestalte koeyen verslonden de seuen eerste vette koeyen.
 ende doe sy die ingheslockt hadden en merckte men het aen haer niet dat sy die verslonden hadden ende waren onghestalt gelijck als te voren.
 doe waeckte ick op.
 ende sach noch eenmael in mynen droome seuen aaren op eenen halme wassen vol ende dick.
 daerna gingen op seuen dorre aaren dunne ende versenget.
 ende de seuen dunne aaren.
 verslonden de seuen dicke aaeren.
 ende ick hebbet den waerseggeren geseyt doch sy konnent my niet beduyden.
 ioseph antwoordde pharao.
 beyde droomen pharao zijn eenderley.
 want god verkondicht pharao wat hy voor heeft.
 de seuen schoone koeyen zijn seuen iaren ende de seuen goede aaren zijn oock de seuen iaren.
 het is eenerley droom.
 de seuen magere ende onghestalte koeyen die na de ghenen opgheklommen zijn dat zijn seuen iaer ende de seuen magere ende versengde aaren zijn seuen iaer dieren tijdt.
 dat isset nu dat ick gheseyt hebbe tot pharao dat god pharao kont maect wat hy voor heeft.
 siet seuen rijcke iaren sullen komen in den gantschen lande egypten.
 ende na den seluen sullen seuen iaer dieren tijdt komen dat men vergheten sal alle sulcke oueruloedicheyt in den lande egypten ende de diere tijt sal het lant verteeren datmen niet weten en sal van der oueruloedicheydt in den lande om der dieren tijdt die hierna koemt want hy sal seer swaer zijn.
 dat nu pharao ten anderen mael gedroomt heeft beduydet dat god sulcks gewislick ende in korten doen sal.
 nu dat pharao na eenen verstandigen ende wijsen manne sie die hy ouer den lande egypten sette.
 ende beschrijue dat hy amptlieden verordene in den landen ende neme den vijften deel in den lande egypten in den seuen rijcken iaren.
 ende versamele alle spijse der goeden iaren die daer komen sullen.
 dat sy koren op legghen in pharaos korenhuysen ten voorrade in den steden ende verwarent.
 op datmen spijse verordent vinde den lande in den seuen dieren iaren die ouer egypten landt komen sullen dat het lant niet van hongher en verderue.
 die reden beuiel pharao ende allen synen knechten wel.
 ende pharao sprack tot synen knechten.
 hoe konden wy eenen sulcken man vinden in dien de gheest gods zy.
 ende sprack tot ioseph.
 dewijle dy god sulckes alles heeft kondt gedaen so is niemant so verstandich ende wijs als du.
 du salt ouer mijn huys zijn ende dynen woorde sal alle mijn volck ghehoorsaem zijn alleene des konincklicken stoels wil ick hoogher zijn als du.
 ende voorder sprack pharao tot ioseph.
 siet ick hebbe dy ouer het gantsche egypten landt ghesettet.
 ende tooch synen rinck van syner hant ende gaf hem ioseph aen syne hant ende kleedde hem met witter zijden ende hinck hem een gulden keten aen synen hals.
 ende liet hem op synen tweedden waghen varen ende liet voor hem wtroepen.
 dese is des landts vader.
 ende settede hem ouer het gantsche egypten lant.
 ende pharao sprac tot ioseph.
 ick ben pharao sonder dynen wille sal niemant syne handt ofte synen voet verrueren in den gantschen lande egypten.
 ende naemde hem den heymlicken raet.
 ende gaf hem een wijf asnath de dochter potiphera des priesters te on.
 also tooch ioseph wt het lant egypten te besien.
 ende hy was dertich iaer oudt doe hy voor pharao stondt den koninck in egypten.
 ende voer wt van pharao ende tooch door het gantsche egypten lant.
 ende het landt dede also de seuen rijckeiaren ende versamelde alle spijse der seuen iaren die in den lande egypten waren ende deden se in de steden.
 wat daer voor spijse op den velde eener yeghelicken stadt rontomme wies dat deden sy in.
 also goot ioseph het koren op ouer de mate vele als zant aen der zee.
 also dat hy ophielt te tellen want men konde niet meer tellen.
 ende ioseph werden twee soons geboren eer dan de diere tijdt quam.
 die baerde hem asnath potiphera des priesters te on dochter.
 ende hiet den eersten manasse.
 god sprack hy heeft my laten vergheten alle mynes ongeluckes ende alle mynes vaders huys.
 den anderen hiet hy ephraim.
 want god sprack hy heeft my laten wassen in den lande mijnder ellenden.
 doe nu de seuen rijcke iaren omme waren in den lande egypten doe begonsten de seuen diere iaren aen te komen daer ioseph van gheseyt hadde.
 ende daer werdt eene diere tijdt in allen landen doch in den gantschen egypten lande was broodt.
 doe nu het gantsche egypten lant oock hongher leedt riep het volck tot pharao om broot.
 doch pharao sprac tot allen egyptenaren.
 gaet henen tot ioseph.
 wat die v seyt dat doet.
 als nu ouer alle het lant diere tijdt was doe dede ioseph alomme koren huysen op ende verkochte den egyptenaren.
 want de diere tijdt werdt so langher so grooter in den lande.
 ende alle de landen quamen in egypten te koopen by ioseph.
 want de diere tijt was groot in allen landen.
 ddoe nu iacob sach dat daer koren in egypten veyl was sprack hy tot syne soons.
 wat siet ghy v langhe omme.
 siet ick hoore daer sy in egypten koren veyl.
 trecket henen af ende koopt ons koren dat wy leuen ende niet en steruen.
 also toghen af de thien broeders iosephs op dat sy in egypten koren kochten.
 doch beniamin iosephs broeder liet iacob niet met synen broederen trecken.
 want hy sprac.
 hem mochte een ongeual ontmoeten.
 also quamen de kinderen israel koren te koopen met tsamen anderen die met hen toghen.
 want in den lande canaan was oock diere tijdt.
 so was nu ioseph de regent in den lande egypten ende verkochte koren allen volcke in den lande.
 doe nu syne broederen tot hem quamen vielen sy voor hem neder ter aerden op haer aenschijn.
 ende hy sachse aen ende kendese ende stelde hem vreemt tegen haer ende sprack hart met hen ende seyde tot hen.
 van waer koemt ghy.
 sy spraken.
 wt den lande canaan spijse te koopen.
 nu hoewel hyse kende so en kenden sy hem doch niet.
 ende ioseph dachte aen de droomen die hem van hen ghedroomt hadde ende sprack tot hen.
 ghy zijt verspieders ende zijt gekomen te sien waer het lant open is.
 sy antwoordden hem.
 neen mijn heere.
 dyne knechten zijn ghekomen spijse te koopen.
 wy zijn alle eenes mans soons wy zijn redelick ende dyne knechten en zijn noyt verspieders gheweest.
 hy sprack tot hen.
 neen maer ghy zijt ghekomen te besien waer het lant open is.
 sy antwoordden hem.
 wy dyne knechten zijn twaelf ghebroeders eenes mans soons in den lande canaan ende de ionckste is noch by onsen vader doch de eene is niet meer voorhanden.
 ioseph sprack tot hen.
 dat isset dat ick gheseyt hebbe.
 verspieders zijt ghy.
 daeraen wil ick v proeuen by den leuen pharaonis ghy sullet niet van hier komen ofte uwe ionckste broeder kome dan hier.
 sendet eenen van v henen die uwen broeder hale.
 ghy daerentusschen sullet gheuangen zijn.
 also wil ick proeuen uwe redenen oft ghy met waerheyt ommegaet ofte niet.
 want waer niet so zijt ghy by den leuen pharaonis verspieders.
 ende hy lietse te samen verwaren dry dagen lanck.
 ende aen den derden dach sprack hy tot hen.
 willet ghy leuen so doet also want ick vreese god.
 sijt ghy redelick so latet uwer broederen een ghebonden ligghen in uwer gheuanckenisse.
 ghy daerenteghen trecket henen ende brenghet te huys wat ghy gekocht hebt voor den hongher.
 ende brenget uwen ioncksten broeder tot my so wil ick uwen woorden geloouen op dat ghy niet en moet steruen.
 ende sy deden also.
 sy spraken onder malkanderen.
 dat hebben wy aen onsen broeder verdient dat wy saghen den angst zijnder ziele doe hy ons smeecte ende wy en wilden hem niet verhooren daerom koemt nu dese droeffenisse ouer ons.
 ruben antwoordde hen ende sprack.
 seyde ick het v niet doe ick sprack.
 versondicht v niet aen den ionghen ende ghy wildet niet hooren.
 nu wert zijn bloet versocht.
 sy en wisten niet dat het ioseph verstondt want hy sprack met hen door eenen taelman.
 ende hy wende hem van hen ende weende.
 doe hy hem nu wederom tot hen keerde ende met hen sprack.
 nam hy wt hen simeon ende bant hem voor haren ooghen.
 ende ioseph dede beuel datmen hare sacken met koren vulde ende haer ghelt wederom gaue eenen yegelicken in synen sack daertoe ooc teeringhe op den wech.
 ende men dede hen also.
 ende sy loeden haer ware op hare eselen ende toghen van daer.
 doe nu eener synen sack opdede dat hy synen esel voeder gaue in der herberghe werdt hy ghewaer synes gheldes dat daer bouen in den sack lach.
 ende sprack tot synen broederen.
 mijn gelt is my wederom gheworden.
 siet in mynen sacke isset.
 doe ontuiel hen haer herte ende verschrickten onder malcanderen ende spraken.
 waeromme heeft ons god dat ghedaen.
 doe sy nu te huys quamen tot haren vader iacob int lant canaan seyden sy hem alles wat hen gheschiedt was ende spraken.
 de man die in den lande heere is sprac hart met ons ende hielt ons voor verspieders des lants.
 ende doe wy hem antwoorden.
 wy zijn redelick ende noyt verspieders gheweest.
 maer twaelf ghebroeders onses vaders soons.
 de eene is niet meer voorhanden ende de ionckste is noch by onsen vader in den lande canaan.
 sprack de heere in den lande tot ons.
 daeraen wil ick mercken oft ghy redelick zijt.
 eenen uwer broederen latet by my ende nemet de nootdruft voor uwen huyse ende treckt henen.
 ende brengt uwen ioncksten broeder tot my.
 so mercke ick dat ghy gheene verspieders maer redelick zijt.
 so wil ick v oock uwen broeder wederom gheuen ende moghet in den lande handelen.
 ende doe sy de sacken wtschuddeden vant een yeghelick zijn bundelken gheldts in synen sacke.
 ende doe sy saghen dat het de bundelkens haers gheldts waren verschrickten sy met tsamen haren vader.
 doe sprack iacob haer vader.
 ghy hebbet my myner kinderen berooft.
 ioseph is niet meer voorhanden.
 simeon is niet meer voorhanden.
 beniamin willet ghy oock henen nemen.
 het gaet alles ouer my.
 ruben antwoordde synen vader ende sprac.
 wanneer ick hem niet weder brenghe so doodet myne twee soons.
 geeft hem in myne hant ick wil hem dy weder brenghen.
 hy sprack.
 mijn sone sal niet met v af trecken want zijn broeder is doot ende hy is alleen ouerbleuen.
 want hem een ongheual op den weghe gheschiedde daer ghy op reyset so soudet ghy mijn grauwe haer met hertenleet in den graue brenghen.
 de diere tijdt druckede het lant.
 ende doe het verteert was wat sy voor koren wt egypten gebracht hadden sprack haer vader iacob tot hen.
 trecket wederom henen ende koopt ons een weynich spijse.
 doe antwoordde hem iuda ende sprack.
 de man verbont ons dat harde ende sprack.
 ghy sullet mijn aenghesichte niet sien of uwe broeder zy dan met v.
 is het nu dat du onsen broeder met ons sendest so willen wy af trecken ende dy wat te eten koopen.
 isset oock dat du hem niet met ons sendest so trecken wy niet af.
 want de man heeft geseyt tot ons.
 ghy sullet mijn aengesichte niet sien of uwe broeder zy dan met v.
 israel sprack.
 waerom hebbet ghy so qualick by my ghedaen dat ghy het den manne seydet dat ghy noch eenen broeder hebbet.
 sy antwoordden.
 de man ondersocht so nauwe na ons ende onser maechschap ende sprack.
 leuet uwe vader noch.
 hebbet ghy oock noch eenen broeder.
 doe seyden wy hem als hy ons vraechde.
 hoe konden wy so iuyste weten dat hy segghen soude.
 brenghet uwen broeder mede hier af.
 doe sprack iuda tot israel synen vader.
 laet den ionghen met my trecken dat wy ons opmaken ende reysen ende leuen ende niet en steruen beyde wy ende du ende onse kinderkens.
 ick wil borghe voor hem zijn van mynen handen saltu hem versoecken.
 wanneer ick hem dy niet wederbrenghe ende voor dynen ooghen sette so wil ick mijn leefdage de schult dragen.
 want waer wy het niet hadden vertoghen so waren wy reede wel tweemael wederom ghekomen.
 doe sprack israel haer vader tot hen.
 moet het dan also zijn so doet het.
 ende nemet van den besten vruchten des landts in uw sacken ende brenghet den manne gheschencken hier af een weynich balsem ende honich ende kruyden ende myrren ende dadelen ende amandelen.
 ende het ghelt dat v bouen in uwe sacken weder gheworden is brenghet oock weder met v.
 misschien is daer een feyl gheschiet.
 daertoe nemet uwen broeder maeckt v op ende koemt wederom tot den manne doch de almachtighe god gheue v barmherticheydt voor den manne dat hy v wederom late uwen anderen broeder ende beniamin.
 ick doch moet zijn als eener die syner kinderen berooft is.
 doe namen sy dese gheschencken ende het geldt dobbel met hen ende beniamin maeckten hen op togen in egypten ende traden voor ioseph.
 doe sachse ioseph met beniamin ende sprack tot synen huyshouder.
 brengt dese mannen int huys ende slachtet ende richt toe.
 want sy sullen te middaghe met my eten.
 ende de man dede als hem ioseph gheseyt hadde.
 ende brachte de mannen in iosephs huys.
 doe vreesden sy hen dat sy in iosephs huys gebracht werden ende spraken.
 wy zijn hierin ghebracht om des gheldts willen dat wy in onsen sacken te voren wederom geuonden hebben dat hy het op ons brenghe ende velle een oordeel ouer ons.
 op dat hy ons neme tot eyghenen knechten met onsen ezelen.
 daerom traden sy tot iosephs huyshouder ende spraken met hem voor de deure des huys.
 ende seyden.
 mijn heere wy zijn voormaels hier af ghetoghen spijse te koopen.
 ende doe wy in de herberghe quamen ende onse sacken op deden siet doe was eenes yegelicken gelt bouen in synen sacke met vollen gewichte daerom hebben wy het wederom met ons ghebracht.
 hebben oock ander gelt met ons af ghebracht om spijse te koopen.
 wy weten dannoch niet wie ons onse gheldt in onse sacken ghesteken heeft.
 hy sprack.
 weset goedes moets vreest v niet.
 uwe god ende uwes vaders god heeft v eenen schat ghegeuen in uwen sacken.
 uwe gelt is my gheworden.
 ende hy bracht simeon tot hen wt.
 ende brachtse in iosephs huys gaf hen water dat sy hare voeten wiesschen ende gaf haren eselen voeder.
 sy daerentusschen bereydeden het geschencke toe tot dat ioseph quam op den middach.
 want sy hadden gehoort dat sy aldaer het broot eten souden.
 doe nu ioseph ten huyse in ghinck brachten sy hem te huys het gheschenck in haren handen ende vielen voor hem neder ter aerden.
 hy groettese vriendelicken ende sprack.
 gaet het uwen vader den ouden wel van dien ghy my seydet.
 leeft hy noch.
 sy antwoordden.
 het gaet dynen knechte onsen vader wel ende leeft noch.
 ende neychden hen ende vielen voor hem neder.
 ende hy hief syne oogen op ende sach synen broeder beniamin syner moeder sone ende sprack.
 is dat uwe ionckste broeder daer ghy my van seydet.
 ende sprack voorder.
 god zy dy ghenadich mijn sone.
 ende ioseph haestede hem want zijn herte ontstack hem teghen synen broeder ende sochte waer hy weende.
 ende ghinck in zijn kamer ende weendde aldaer.
 ende doe hy zijn aenghesichte ghewasschen hadde ghinck hy wt ende onthielt hem vaste ende sprack legget broot op.
 ende men droech hem bysonderen op ende hen oock bysonderen.
 ende den egyptenaers die met hen aten oock bysonder.
 want de egyptenaers en derren gheen broot eten met den hebreen.
 want het is een grouwel voor hen.
 ende men settede haer teghen hem den eerstgeboren na syner eerstegeboorte ende den ioncksten na syner ionckheydt.
 des verwonderden sy hen onder malkanderen.
 ende men droech hen eten voor van syne tafel.
 doch beniamin werdt vijfmael meer dan den anderen toeghedient.
 ende sy droncken ende werden droncken met hem.
 ende ioseph beual synen huyshouder ende sprack.
 vullet den mannen hare sacken met spijse so vele sy voeren konden ende legget eenen yegelicken zijn gelt bouen in synen sack.
 ende mynen silueren beker legget bouen in des ioncksten sack met den ghelde voor het koren.
 die dede als hem ioseph hadde gheseyt.
 des morghens doe het licht wert lieten sy de mannen henen trecken met haren eselen.
 doe sy nu ter stadt wt waren ende niet verre ghekomen sprack ioseph tot synen huyshouder.
 op ende iaecht den mannen na.
 ende wanneer duse aengrijpest so spreeckt tot hen.
 waerom hebt ghy goet met quaet vergolden.
 isset niet dat daer mijn heere wt drinckt ende daer hy mede waerseyt.
 ghy hebbet qualick ghedaen.
 ende als hy se aen greep sprack hy met hen sulcke woorden.
 sy antwoordden.
 waerom spreect mijn heere sulcke woorden.
 het zy verre van dynen knechten een sulck dinck te doen.
 siet het gelt dat wy gheuonden hebben bouen in onsen sacken hebben wy wederom ghebracht tot dy wt den lande cananan.
 ende hoe souden wy dan wt dynes heeren huyse gestolen hebben siluer ofte goudt.
 by welcken hy gheuonden wordet.
 onder dynen knechten die zy des doodes.
 daertoe willen wy oock mynes heeren knechten zijn.
 hy sprack.
 het zy als ghy ghesproken hebbet.
 bij welcken hy gheuonden wordt die zy mijn knecht ghy daerenteghen sullet los zijn.
 ende sy haesteden hen ende een yeghelick dede synen sack op.
 ende hy sochte ende begonste aen den grootsten tot op den ioncksten.
 doe wert gheuonden de beker in beniamins sack.
 doe verscheurden sy haer kleederen ende een yeghelick loedt op synen esel ende toghen wederom in de stadt.
 ende iuda ginck met synen broederen in iosephs huys want hy was noch aldaer.
 ende sy vielen voor hem neder op de aerde.
 ioseph sprack tot hen.
 hoe hebbet ghy dat derren doen.
 wetet ghy niet dat het een sulck man als ick ben gheraden konde.
 iuda sprack.
 wat sullen wy segghen mynen heere.
 ofte hoe sullen wy spreken.
 ende wat konnen wy ons rechtueerdigen.
 god heeft de misdaet dyner knechten gheuonden.
 siet daer wy ende die by den welcken de beker geuonden is zijn mijns heeren knechten.
 hy sprack daerteghen.
 dat sy verre van my sulckes te doen.
 de man by dien de beker geuonden is sal mijn knecht zijn ghy daerenteghen trecket op met vreden tot uwen vader.
 doe trad iuda tot hem ende sprack.
 mijn heere latet dynen knecht een woort spreken voor dynen ooren.
 mijn heere ende dynen toorn vergrimme niet ouer dynen knecht want du bist als pharao.
 mijn heere vraechde syne knechten ende sprac.
 hebt ghy oock eenen vader ofte broeder.
 doe antwoordden wy.
 wy hebben eenen vader die oudt is ende eenen ionghen knecht in synen ouderdom gheboren ende zijn broeder is doot ende hy is alleene ouerghebleuen van syner moeder ende zijn vader heeft hem lief.
 doe spraeckstu tot dynen knechten.
 brenget hem af tot my ick wil hem genade vertoogen.
 wy daerenteghen antwoordden mynen heere.
 de ionge kan niet van synen vader komen.
 waert dat hy van hem quame so soude hy steruen.
 doe spraeckstu tot dynen knechten.
 so uwe ionckste broeder niet met v hier koemt sy sullet ghy mijn aenghesichte niet meer sien.
 doe togen wy op tot dynen knechte mynen vader ende seyden hem mynes heeren reden.
 doe sprack onse vader.
 treckt wederom henen ende koopt ons een weynich spijse.
 wy daerenteghen spraken.
 wy konnen niet af trecken of onse ionckste broeder zy dan met ons so willen wy aftrecken.
 want wy konnen des mans aenghesichte niet sien so onse ioncste broeder niet met ons en is.
 doe sprack dyn knecht mijn vader tot ons.
 ghy wetet dat my mijn wijf twee soons ghebaert heeft.
 een ginck wt van my ende men seyt hy is verreten.
 ende hebbe hem niet gesien sus lange.
 soudet ghy desen oock van my nemen ende hem een ongheual beyegent so sult ghy myne grauwe hayr met iammer onder int graf brengen.
 so ick nu te huys quaem tot dynen knechte mynen vader ende de ionghe en ware niet met ons dewijle syne ziele aen deses ziele hangt.
 so sal het gheschien wanneer hy siet dat de ionghe niet daer en is dat hy steruet.
 so souden wy dyne knechten de grauwe haren dijns knechts onses vaders met hertenleedt in den graue brenghen.
 want ick dyn knecht ben borge gheworden voor den ionghen tegen mynen vader ende sprac.
 brenghe ick hem dy niet weder so wil ick mijn leefdaghe de schult draghen.
 daerom laet dynen knecht hier blijuen aen des ioncksten stede tot eenen knechte mynes heeren ende den ionghen met synen broederen op trecken.
 want hoe sal ick op trecken tot mynen vader wanneer de ionghe niet met my en is.
 ick soude den iammer sien moeten die mynen vader ontmoeten soude.
 doe konde hem ioseph niet langer onthouden voor allen die rontom hem stonden ende hy riep.
 latet alle man van my wt gaen.
 ende gheen mensch en stondt by hem doe hem ioseph met synen broederen bekende.
 ende hy weende luyde dat het de egyptenaers ende het huysghesinde pharaos hoorde.
 ende sprack tot synen broederen.
 ick ben ioseph.
 leeft mijn vader noch.
 ende syne broederen en konden hem niet antwoorden so verschrickten sy voor zijn aenghesicht.
 so sprack hy tot synen broederen.
 treedt hier tot my.
 ende sy traden toe ende hy sprack.
 ick ben ioseph uwe broeder dien ghy in egypten verkocht hebt.
 ende nu en bekommert v niet ende denckt niet dat ick daerom toornich zy dat ghi my hier henen verkocht hebt.
 want om uwes leuens willen heeft my god voor v henen ghesonden.
 want dit zijn twee iaren dat het diere in den lande is ende het zijn noch vijf iaren dat daer gheen ploeghen noch gheen oosten zijn en sal.
 doch god heeft my voor v henen gesonden dat hy v ouerblijuen late op aerden ende uwe leuen behoude door eene groote verlossinghe.
 ende nu ghy hebt my hier niet ghesonden maer god heeft my pharao tot een vader ghesettet ende tot een heere ouer alle zijn huys ende eenen vorst in den gantschen egypten lande.
 haest v nu ende treckt op tot mynen vader ende segghet hem.
 dat laet dy ioseph dijn sone segghen.
 god heeft my tot een heere in den gantschen egypten gesettet.
 koemt af tot my suymt niet langhe.
 du salt in den lande gosen woonen ende hart by my zijn du ende dyne kinderen ende dyner kinder kinderen dyn kleyn ende groot vee ende alles wat du hebst.
 ick wil dy aldaer versorghen.
 want het zijn noch vijf iaer dieren tijts op dat du niet verderuest met dynen huyse ende alles wat du hebst.
 siet uwe ooghen sien ende de oogen mijnes broerders beniamin dat ick mondelick met v spreke.
 verkondicht mynen vader alle myne heerlicheyt in egypten ende alles wat ghy gesien hebt.
 haest v ende koemt hier neder met mynen vader.
 ende hy viel synen broeder beniamin om den hals ende weende.
 ende beniamin weende oock aen synen halse.
 ende kuste alle syne broeders ende weende ouer hen.
 daerna spraken syne broeders met hem.
 ende doe het geruchte quam in pharaos huys dat iosephs broeders ghekomen waren geuiel het pharao wel ende alle synen knechten.
 ende pharao sprack tot ioseph.
 segget dynen broederen.
 doet hem also beladet uwe dieren trecket henen.
 ende wanneer ghy koemt int lant canaan so neemt uwen vader ende uwe ghesinde ende koemt tot my.
 ick wil v goeden geuen in egypten lande dat ghy eten sult het merch in den lande.
 ende gebiet hen.
 doet hem also.
 neemt tot v wt egypten lande wagens tot uwen kinderen ende wijuen ende voert uwen vader ende koemt.
 ende siet uwen huysraet niet aen.
 want de goeden des gantschen landes egypten sullen uwe zijn.
 de kinderen israels deden also.
 ende ioseph gaf hen waghens na den beuele pharao ende teeringhe op den wech.
 ende gaf hen allen eenen yeghelicken een vierkleedt doch beniamin gaf hy dryhondert siluerlinghen ende vijf vierkleederen.
 nu synen vader sandt hy daerby thien ezels met goede wt egypten geladen ende thien eselinnen met koren ende broot ende spijse synen vader op den wech.
 also verliet hy syne broeders ende sy toghen henen.
 ende sprac tot hen.
 kijuet niet op den wege.
 also toghen sy op van egypten ende quamen int lant canaan tot haren vader iacob.
 ende verkondichdent hem ende spraken.
 ioseph leeft noch ende is een heere in den gantschen egypten lande.
 doch zijn herte gedachte heel veel anders want hy en gheloofde hen niet.
 doe seyden sy hem alle woorden iosephs die hy tot hen geseyt hadde.
 ende doe hy sach de wagens die hem ioseph gesonden hadde om hem te voeren wert de geest iacobs haers vaders leuendich.
 ende sprack.
 ick hebbe genoech dat mijn sone ioseph noch leeft.
 ick wil daer henen ende hem sien eer ick sterue.
 israel tooch henen met allen dat hy hadde.
 ende doe hy quam tot berseba offerde hy offer den god synes vaders isaac.
 ende god sprack tot hem des nachts int gesichte.
 iacob iacob.
 hy sprack.
 hier ben ick.
 ende hy sprack.
 ick ben de god dynes vaders vreest dy niet in egypten af te trecken.
 want aldaer wil ick dy tot grooten volcke maken.
 ick wil met dy af in egypten trecken ende wil dy oock hierop brenghen.
 ende ioseph sal syne hande op dyne ooghen legghen.
 doe maeckte hem iacob op van berseba ende de kinderen israel voerden iacob haren vader met haren kinderen ende wijuen op den wagenen die pharao gesonden hadde om hem te voeren.
 ende namen haer vee ende haue die sy in den lande canaan verworuen hadden ende quamen also in egypten iacob ende alle zijn zaedt met hem.
 syne kinderen ende syner kinder kinderen met hem syne dochteren ende syner kinder dochteren ende alle zijn zaet die bracht hy met hem in egypten.
 dit zijn de namen der kinderen israel die in egypten quamen iacob ende syne soons.
 de eerstgheboren iacobs sone ruben.
 de kinderen ruben hanoch pallu hezron ende charmi.
 de kinderen simeon iemuel iamin ohad iachin zohar ende saul de sone van den cananeischen wijue.
 de kinderen van leui.
 gerson cahath ende merari.
 de kinderen iuda.
 ger onan sela perez ende sera.
 nu ger ende onan waren gestoruen in den lande canaan.
 ende de kinderen perez hezron ende hamul.
 de kinderen isaschar.
 thola phua iob ende semrom.
 de kinderen sebulon.
 sered elon ende iahleel.
 dat zijn de kinderen van lea die sy iacob baerde in mesopotamia met syner dochter dina die maken al te samen met soons ende dochteren dry ende dertich zielen.
 de kinderen gad.
 zipheon haggi suni ezbon eri arodi ende areli.
 de kinderen asser.
 ienma iesua iesui bria ende serah haer suster.
 ende de kinderen bria heber ende malchiel.
 dat zijn de kinderen silpa die laban gaf lea syner dochter ende baerde iacob dese sestien zielen.
 de kinderen rahel iacobs wijf.
 ioseph ende beniamin.
 ende ioseph werden geboren in egypten lande manasse ende ephraim die hem baerde asnath de dochter potiphera des priesters te on.
 de kinderen beniamin.
 bela becher asbel gera naaman ehi ros mupim hupim ende ard.
 dat zijn de kinderen van rahel die iacob geboren zijn altesamen veerthien zielen.
 de kinderen dan.
 husim.
 de kinderen naphthali.
 iahzeel guni iezer ende sillem.
 dat zijn de kinderen bilha.
 die laban zijnder dochter rahel gaf.
 ende baerde iacob dese seuen zielen.
 alle zielen die met iacob in egypten quamen die van synen lenden gekomen waren wtghenomen de wijuen zijnder kinderen zijn altesamen ses ende tsestich zielen.
 ende de kinderen iosephs die in egypten geboren zijn waren twee zielen.
 also dat alle zielen des huyses iacobs die in egypten quamen waren tseuentich.
 ende hy sandt iuda voor hem henen tot ioseph dat hy hen aenwese tot gosen ende quamen in het lant gosen.
 doe spande ioseph synen waghen aen ende tooch op synen vader israel teghen na gosen.
 ende doe hy hem sach viel hy om synen hals ende weende langhe aen synen halse.
 doe sprac israel tot ioseph.
 ick wil nu geerne steruen na dien ick dijn aenghesichte ghesien hebbe dat du noch leuest.
 ioseph sprack tot synen broederen ende zijns vaders huys.
 ick wil optrecken ende pharao aensegghen ende tot hem spreken.
 myne broeders ende mynes vaders huys is tot my ghekomen wt den lande canaan.
 ende zijn veeherderen want het zijn lieden die met vee omgaen.
 haer kleyn ende groot vee ende alles wat sy hebben hebben sy mede gebracht.
 wanneer v nu pharao sal roepen ende segghen.
 wat is uwe neeringhe.
 so sult ghy segghen.
 dyne knechten zijn lieden die met vee omgaen van onser ieughet op tot nu toe beyde wy ende onse vadere.
 op dat ghy woonen moecht in den lande gosen.
 want wat veeherderen zijn dat is den egyptenaren eenen grouwel.
 doe quam ioseph ende seyde pharao aen ende sprack.
 mijn vader ende myne broeders haer kleyn ende groot vee ende alles wat sy hebben zijn ghekomen wt den lande canaan.
 ende siet sy zijn in den lande gosen.
 ende hy nam vijue syner ioncksten broederen ende settese voor pharao.
 doe sprack pharao tot synen broederen.
 wat is uwe neeringhe.
 sy antwoordden.
 dyne knechten zijn veeherderen wy ende onse vader.
 ende seyden vorder tot pharao.
 wy zijn gekomen by v te woonen in den lande.
 want dyne knechten hebben geene weyde voor haer vee.
 so hart druckt de diere tijdt het lant canaan.
 so laet doch nu dyne knechten in den lande gosen woonen.
 pharao sprack tot ioseph.
 het is dyn vader ende het zijn dijn broeders die zijn tot dy gekomen.
 het lant egypten staet dy open laetse aen de beste plaetse des landts woonen laetse in den lande gosen woonen.
 ende so du wetest dat onder henlieden zijn die daertoe deughen so settetse ouer mijn vee.
 ioseph brachte oock synen vader iacob binnen ende settede hem voor pharao ende iacob segende pharao.
 ende pharao vraechde iacob.
 hoe oudt bistu.
 iacob sprack tot pharao.
 de tijt mynes wandelens is hondert ende dertich iaren weynich ende boos is de tijdt mynes leuens ende en is niet gekomen tot de tijt myner vaderen in haren wandelen.
 ende iacob segende pharao ende ginck van hem wt.
 so beschickede nu ioseph synen vader ende syne broederen wooninge ende gaf hen een goet in egypten lande aen de beste plaetse des landts naemlicken in den lande raemses als pharao gheboden hadde.
 ende hy versorchde synen vader ende syne broeders ende het gantsche huys synes vaders eenen yeghelicken daerna als hy kinderen hadde.
 daer en was nu gheen broot in allen landen.
 want de diere tijdt was seer swaer dat het landt egypten ende canaan versmachteden van der dieren tijdt.
 ende ioseph bracht al het ghelt te samen dat in egypten ende canaan geuonden wert voor het koren dat sy kochten.
 ende hy brachte alle het ghelt in het huys pharao.
 doe nu het gelt ontbrack in den lande egypten ende canaan quamen alle egyptenaers tot ioseph ende spraken.
 beschict ons broot.
 waerom laetstu ons voor dy steruen daerom dat wy sonder gelt zijn.
 ioseph sprack.
 doet v vee hier.
 so wil ick v voor het vee wat gheuen dewijle ghy sonder ghelt zijt.
 doe brachten sy ioseph haer vee ende hy gaf hen broot voor hare peerden schapen runders ende esels.
 also voedde hy se met broode dat iaer voor alle haer vee.
 doe dat iaer om was quamen sy tot hem in den twedden iare ende spraken tot hem.
 wy willen onsen heere niet verbergen dat niet alleen het ghelt maer oock al het vee daer henen is tot onsen heere ende daer is niet meer ouer voor onsen heere dan alleene onse lijuen ende onse velt.
 waerom laetstu ons voor dy steruen ende onse velt.
 koopt ons ende onse lant om het broot dat wy ende onse lant lijfeygen zijn tot pharao.
 geeft ons zaedt dat wy leuen ende niet steruen ende het velt niet verwoeste.
 also kochte ioseph tot pharao het gantsche egypten.
 want de egyptenaers verkochten een yegelick synen acker want de diere tijdt was te sterck ouer hen.
 ende also wert het lant pharao eyghen.
 ende hy deylde het volck wt in de steden van eener plaetse in egypten tot aen de ander.
 wtghenomen der priesteren velt dat kochte hy niet in.
 want het was van pharao voor de priesters verordent dat sy hen geneeren souden van den benoemden dat hy hen ghegeuen hadde.
 daerom dorsten sy haer velt niet verkoopen.
 doe sprack ioseph tot den volcke.
 siet ick hebbe heden ghekocht v ende uwe veldt voor pharao.
 siet daer hebt ghi zaet ende besaeyet velt.
 ende van den korensult ghy den vijfsten pharao geuen.
 vier deelen sullen uwe zijn te besaeyen het velt tot uwer spijse ende voor uwe huys ende kinderen.
 sy spraken.
 laet ons slechs leuen ende genade voor dy onsen heere vinden wy willen gheerne pharaos lijfeyghen zijn.
 also maeckte hen ioseph een wet tot op desen dach ouer der egyptenaeren velt den vijften pharao te gheuen wtghenomen der priesteren velt dat wert pharao niet eyghen.
 also woonde israel in egypten in den lande gosen ende haddent in ende wiessen ende vermeerdden hen seer.
 ende iacob leefde seuenthien iaer in egypten lant dat zijn gantsche ouderdom wert hondert ende seuen ende veertich iaer.
 doe nu de tijdt by quam dat israel steruen soude riep hy synen sone ioseph ende sprack tot hem.
 hebbe ick genade voor dy gheuonden so legt dyne hant onder myne heupe dat du die liefde ende trouwe aen my doest ende begrauest my niet in egypten.
 maer ick wil ligghen by mynen vaderen ende du salt my wt egypten voeren ende in haerder begrauenisse begrauen.
 hy sprac.
 ick wil doen als du gheseyt hebst.
 hy daerenteghen sprack.
 so sweert my.
 ende hy swoer hem.
 doe neychde hem israel opt bedde ten hoofde.
 daerna wert ioseph gheseyt.
 siet dijn vader is kranck.
 ende hy nam met hem zijn beyde soons manasse ende ephraim doe wert iacob gheseyt.
 siet dijn sone ioseph koemt tot dy.
 ende israel maeckte hem sterc ende settede hem int bedde.
 ende sprac tot ioseph.
 de almachtige god verscheen my te lus in den lande canaan ende seghende my.
 ende sprack tot my.
 siet ick wil dy wassen laten ende vermeeren ende wil dy tot hoopen volcks maken ende wil dit lant tot eyghen gheuen dynen zade na dy eeuwichlick.
 so sullen nu dyne twee soons manasse ende ephraim die dy gheboren zijn in egypten lande myne zijn ghelijck als ruben ende simeon.
 die du daerenteghen na hen genereert die sullen dyne zijn ende ghenoemt worden als hare broeders in haren erfdeele.
 ende doe ick wt mesopotamia quam sterf my rahel in den lande canaan op den weghe doe ick noch een velt weechs was tot ephrath.
 ende ick begroefse aldaer aen den weghe na ephrath die nu bethlehem heet.
 ende israel sach de soons ioseph ende sprac.
 wie zijn die.
 ioseph antwoordde synen vader.
 het zijn myne soons die my god hier ghegheuen heeft.
 hy sprack.
 brengtse hier tot my dat ickse seghene.
 want de ooghen israels waren doncker geworden van ouderdom ende konden niet wel sien.
 ende hy brachtse tot hem.
 so kuste hyse ende namse in den arm ende sprack tot ioseph.
 siet ick hebbe dijn aenghesichte ghesien dies ick niet ghedacht en hadde ende siet god heeft my oock dijn zaet sien laten.
 ende ioseph namse van synen schoodt ende neychde hem ter aerden teghen zijn aengesichte.
 doe namse ioseph beyde ephraim in syne rechter hant teghen israels slincker hant ende manasse in syne slincker hant teghen israels rechter hant ende brachtse tot hem.
 doch israel streckte syne rechter hant wt ende leydese op ephraims des ioncksten hooft ende syne slincker op manasses hooft ende dede wetende also met syne handen.
 want manasses was de eerstgheboren.
 ende hy segende ioseph ende sprack.
 god voor dien myne vaders abraham ende isaac ghewandelt hebben.
 god die my mijn leefdage geneert heeft tot op desen dach.
 de enghel die my verlost heeft van allen quade die seghene dese ionghen dat sy na myne ende na myner vaderen abraham ende isaac namen ghenoemt worden dat sy wassen ende veel worden op aerden.
 doe nu ioseph sach dat zijn vader de rechter hant op ephraims hooft leyde beuiel het hem qualick ende vatte zijns vaders hant dat hyse van ephraims hooft op manasses hooft keerde.
 ende sprack tot hem.
 niet also mijn vader.
 dese is de eerstgheboren legget dyne hant op zijn hooft.
 doch zijn vader weygerde hem dat ende sprac.
 ick weet het wel mijn sone ick weet het wel.
 dese sal oock een volck worden ende sal groot zijn.
 doch zijn ionckste broeder sal grooter worden dan hy ende zijn zaedt sal een groot volck worden.
 also seghende hyse ten dien daghe ende sprac.
 wie in israel wil yemande segenen die segghe.
 god sette dy als ephraim ende manasse ende settede ephraim voor manasse.
 ende israel sprack tot ioseph.
 siet ick sterue ende god sal met v zijn ende sal v wederom brenghen in het lant uwer vaderen.
 ick hebbe dy een stuck landts ghegeuen buyten dynen broederen dat ick met mynen sweerde ende boghe wt der hant der amoriteren ghenomen hebbe.
 ende iacob riep syne soons ende sprack.
 versamelt v dat ick v verkondighe wat v ontmoeten sal in toekomenden tijden.
 koemt te hoope ende hooret toe ghy kinderen iacobs.
 ende hoort uwen vader israel.
 ruben mijn eerste sone du bist mijn kracht ende mijn eerste macht ende de ouerste in den offer ende ouerste int rijck.
 hy voer lichtueerdich wech als water.
 du salt de ouerste niet zijn.
 want du bist op dynes vaders leger gheklommen aldaer hebstu mijn bedde veronreynicht met dien opklimmen.
 de gebroeders simeon ende leui haer sweerden zijn moordische wapen.
 mijn ziele kome niet in haren raedt.
 ende myne eere en zy niet in haerder kercke.
 want in haren tooren hebben sy den man verworcht ende in haren moetwillen hebben sy den osse verdoruen.
 veruloeckt zy haren tooren dat hy so heftich is ende haer grimmicheyt dat sy so hardneckich is.
 ick wil se verdeylen in iacob ende verstroyen in israel.
 iuda du bist het dy sullen dyne broeders louen.
 dyne hant sal dynen vianden op den hals zijn voor dy sullen hen dynes vaders kinderen neyghen.
 iuda is een ionck leeuw du bist hooch ghekomen mijn sone door groote ouerwinninge.
 hy heeft neder gheknielt ende hem gelegert als een leuwe ende als een leeuwinne.
 wie wil hem teghen hem verheffen.
 de scepter sal van iuda niet genomen worden noch een meester van synen voeten tot dat de helt kome ende denseluen sullen de volcken aenhanghen.
 hy sal zijn veulen aen den wijnstock binden ende syner eselinnen sone aen den edelen rancken.
 hy sal zijn kleet in wijn wasschen ende synen mantel in wijnbesien bloede.
 syne ooghen zijn rootachtigher als wijn ende syne tanden witter dan melck.
 sebulon sal aen der hauen des zees woonen ende aen der aenuaert der schepen ende reycken aen zidon.
 isaschar sal een beenen esel zijn ende hem legeren tusschen de landtpalen.
 ende hy sach de ruste dat sy goet is ende het lant dat het lustich is.
 so heeft hy syne schouderen gebuycht ende is een tzinbaer knecht geworden dan zal richter zijn in synen volcke als een ander gheslachte in israel.
 dan sal een slanghe worden op den wege ende een ader op den pade ende het peert in de verssen bijten dat zijn ruyter te rugghe valle.
 heere ick wachte op dyne salicheyt.
 gad gerustet sal het heyr voeren ende wederom voeren.
 van asser koemt zijn vette broot ende hy sal den koninghen te gheuallen doen.
 nephthali is een snell herte ende geeft schoone reden.
 ioseph sal wassen hy sal wassen als aen een fonteyne spruyt de dochteren treden in het regiment.
 ende hoewel hen de schutters vertoornen ende teghen hem krijgen ende hem veruolgen.
 so blijft doch zijn boghe vaste ende de arm syner handen sterck door de handen des machtighen in iacob.
 wt hem zijn ghekomen herderen ende steenen in israel.
 van dynes vader gode is dy gheholpen ende van den almachtighen bistu gheseghent met seghen bouen vanden hemel af met seghen van der diepte die hier onder leyt met seghen aen borsten ende buycken.
 de seghenen dynes vaders gaen stercker als de segenen myner vooruaderen na wensche der hooghen in der wereldt ende sullen komen opt hooft ioseph ende op de scheedele des nasir onder synen broederen.
 beniamin is een rijtende wolf des morghens sal hy roof eten ende des auonts sal hy den roof wtdeelen.
 dat zijn de twaelf stammen alle israels ende dat isset dat haer vader met hen gesproken heeft doe hyse seghende eenen yegelicken met eenen bysonderighen seghen.
 ende gheboodt hen ende sprack.
 ick werde versamelt tot mynen volcke begraft my by myne vaders in de graft op den acker ephron des hethiters.
 in der tweeuoudige graft die tegen mamre leyt inden lande canaan die abraham kocht met den acker van ephron den hethiter ter erfbegraffenisse.
 aldaer hebben sy abraham begrauen ende sara zijn wijf aldaer hebben sy oock isaac begrauen ende rebeca zijn wijf ende aldaer hebbe ick oock lea begrauen.
 inden acker ende inder graft die vanden kinderen heth ghekocht is.
 ende doe iacob gheeyndet hadde de gheboden aen syne kinderen dede hy syne voeten tesamen op het bedde ende verschiet ende wert versamelt tot synen volcke.
 doe viel ioseph op zijns vaders aengesichte ende weende ouer hem ende kuste hem.
 ende ioseph beual synen knechten den medecijnen dat sy synen vader salueden ende de medecijnen salfden israel.
 tot dat de veertich daghen om waren want so lange waren de salfdagen ende de egyptenaren beweenden hem tseuentich daghen.
 doe nu de roudagen om waren sprac ioseph met pharaos gesinde ende seyde.
 hebbe ick genade voor v gheuonden so spreeckt met pharao ende segghet.
 mijn vader heeft eenen eedt van my genomen ende gheseyt.
 siet ick sterue begraeft my in mynen graue dat ick my in den lande canaan ghegrauen hebbe.
 so wil ick nu op trecken ende mynen vader begrauen ende wederom komen.
 pharao sprack.
 treckt op ende begraeft dynen vader als du hem ghesworen hebst.
 also tooch ioseph op synen vader te begrauen ende alle knechten pharaos de oudtsten synes huyses ende alle oudtsten des landes egypten toghen met hem.
 daertoe het gantsche gesinde iosephs ende syne broeders ende het ghesinde synes vaders.
 alleen hare kinderen schapen ende ossen lieten sy in den lande gosen.
 ende daer toghen oock met hen op wagens ende reysighers ende het was een seer groot heyr.
 doe sy nu in de plaen atad quamen die op geenzijdt den iordane leyt daer hielden sy een seer groote ende bittere klage.
 ende hy droech ouer synen vader rouwe seuen daghen.
 ende doe de lieden in den lande de cananiters saghen dat rouwe dragen in den plane atad spraken sy.
 de egyptenaers houden daer groote klaghe.
 daerwt heetmen die plaetse der egyptenaers klage welck leyt op geen zijde der iordane.
 ende syne kinders deden als hy hen beuolen hadde.
 ende voerden hem int lant canaan ende begroeuen hem in der tweeuoudige speloncke des ackers die abraham gekocht hadde met den acker ter erfbegrauenisse van ephron den hethiter teghen mamre.
 als sy hem nu begrauen hadden tooch ioseph wederom in egypten met synen broederen ende met allen die met hem op ghetoghen waren synen vader te begrauen.
 ende de broeders iosephs vreesden hen doe haer vader ghestoruen was ende spraken.
 ioseph mochte ons gram zijn ende betalen alle boosheyt die wy aen hem ghedaen hebben.
 daerom lieten sy hem segghen.
 dijn vader beual voor synen doot ende sprack.
 also sult ghy ioseph segghen.
 lieuer vergheeft dynen broederen de misdaedt ende hare sonden dat sy so qualick by dy ghedaen hebben.
 lieuer so vergheeft nu dese misdaet ons den dienaren des gods dynes vaders.
 ende ioseph weende doe sy sulcks met hem spraken.
 ende syne broeders ginghen henen ende vielen voor hem neder ende spraken.
 siet wy zijn dyne knechten.
 ioseph sprac tot hen.
 vreest v niet.
 want ick ben onder gode.
 ghy dachtet het boos met my te maken daerenteghen god dacht het goet te maken dat hy dede als het nu aen den daghe is te behouden vele volckes.
 so vreeset v nu niet ick wil v versorgen ende uwe kinders.
 ende hy troostedese ende sprack vriendelicken met hen.
 also woonde ioseph in egypten met synes vaders huys ende leefde hondert ende thien iaer.
 ende sach ephraims kinderen tot in het derde lidt.
 desseluen gelijcken de kinderen machir manasses soons baerden ooc kinderen op iosephs schoot.
 ende ioseph sprack tot synen broederen.
 ick sterue ende god sal v te huys soecken ende wt desen lande voeren in het lant dat hy abraham isaac ende iacob ghesworen heeft.
 daerom nam hy eenen eedt van den kinderen israel ende sprack.
 wanneer v god te huys soecken sal so voert mijn ghebeente met v van hier.
 also sterf ioseph doe hy was hondert ende thien iaer oudt.
 ende sy salfden hem ende leyden hem in een schrijn in egypten.
 