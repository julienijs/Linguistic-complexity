het boeck des geslachtes iesu christi des soons dauids des soons abrahams.
 abraham genereerde isaac.
 isaac genereerde iacob iacob genereerde iudam ende syne broeders.
 iudas genereerde phares ende zara wt thamar.
 phares genereerde esrom.
 esrom genereerde aram.
 aram genereerde aminadab.
 aminadab genereerde naasson.
 naasson genereerde salmon.
 salmon genereerde booz wt rachab.
 booz genereerde obed wt ruth.
 obed genereerde iesse.
 iesse genereerde dauid den koninck.
 dauid den koninck genereerde salomon wt den wijue die vrie was.
 salomon genereerde roboam.
 roboam genereerde abia.
 abia genereerde asa.
 asa genereerde iosaphat.
 iosaphat genereerde ioram.
 ioram genereerde oziam.
 ozias genereerde ioatham ioatham genereeerde achaz.
 achas genereerde ezeciam.
 ezecias genereerde manassen.
 manasses genereerde ammon.
 ammon genereerde iosiam.
 iosias genereerde iechoniam ende zijn broeders in der babilonischer oueruoeringhe.
 ende na der babilonischer oueruoeringe iechonias genereerde salathiel.
 salathiel genereerde zorobabel.
 zorobabel genereerde abiud.
 abiud genereerde eliacim.
 eliacim genereerde azor.
 azor genereerde sadok.
 sadok genereerde achim.
 achim genereerde eliud.
 eliud genereerde eleazar.
 eleazar genereerde matthan.
 matthan genereerde iacob.
 iacob genereede ioseph den man marie wt welcker is geboren die iesus die daer gheheeten wort christus.
 alle die geslachten van abraham tot dauid zijn veerthien gheslachten.
 ende van dauid tot de babilonische oueruoeringe zijn veerthien geslachten.
 ende van de babylonische oueruoeringhe tot christum veerthien gheslachten.
 ende het ginck met der geboorte van iesu christi aldus toe.
 als maria zijn moeder met ioseph ondertrout was eer sy te samen quamen werdt sy beuonden beurucht wt den heylighen gheest.
 ende ioseph haer man dewijle hy rechtueerdich was en begeerdese niet te schande te maken so wilde hyse heymelick verlaten.
 ende als hy dat inden sin hadde siet so verscheen hem de engel des heeren inden droom seggende.
 ioseph du sone dauids vreest niet mariam voor dijn wijf te nemen want dat in haer gegenereert is dat is wt den heyligen gheest.
 ende sy sal eenen sone baren ende du salt synen naem heeten iesus want hy sal zijn volck behoeden van hare sonden.
 ende dit is altemael gheschiedt op dat ueruult worde dat van den heere gesproken is door den prophete die daer seyt.
 siet een maghet sal beurucht worden ende sal eenen sone baren ende du salt synen naem heeten emmanuel dat is te segghen.
 god met ons.
 ioseph dan ontweckt van synen slape dede gelijck hem de engel des heeren beuolen hadde ende nam zijn wijf met hem.
 ende en bekendese niet tot dat sy haren eerstgeboren sone ghebaert hadde.
 ende hiet synen name iesus.
 doe nu iesus gheboren was te bethlehem int ioodtsche lant ten tijde des konincx herodis siet daer quamen wijse van oosten tot ierusalem.
 segghende.
 waer is de koninck der ioden die gheboren is.
 want wy hebben zijn sterre gesien int oosten ende zijn ghekomen om hem te aenbidden.
 de koninck herodis dit gehoort hebbende wert beroert ende gheheel ierusalem met hem.
 ende hy versamelde alle de ouerpriesters ende schriftgeleerde des volcx ende onderuraechde van hen waer christus soude geboren worden.
 sy seyden hem.
 te bethlehem int iootsche lant.
 want also is geschreuen door den propheet.
 ende du bethlehem int iootsche landt bist gheensins de kleynste onder de vorsten iuda.
 want wt dy sal de leydsman voort komen die mijn volck israel regeeren sal.
 doe riep herodes de wijse heymelick ende ondersochte van hen te wat tijde de sterre hen verschenen was.
 ende sandtse na bethlehem seggende.
 gaet henen derwaert ende ondersoeckt neerstelick vanden kindeken.
 ende als ghijt sult geuonden hebben latet my weten op dat ick oock kome ende dat ickt aenbidde.
 ende sy den koninck gehoort hebbende zijn henen ghegaen.
 ende siet de sterre die sy int oosten ghesien hadden ghinck voor hen tot dat sy quam ende stondt bouen de plaetse daert kindeken was.
 doe sy nu de sterre sagen verureuchden sy hen seer met grooter vreuchden.
 ende in het huys komende vonden sy dat kindeken met maria zijn moeder.
 ende nederuallende aenbadent.
 ende hare schatten opgedaen hebbende offerden sy hem gauen.
 gout ende wieroock ende myrrhe.
 ende van god vermaent inden droom datse niet souden wederkeeren tot herodem keerden sy weder door eenen anderen wech na haer lant.
 doe sy nu henen ghetogen waren siet de enghel des heeren verscheen ioseph inden droom seggende.
 staet op ende neemt dat kindeken ende zijn moeder ende vliet in egypten ende blijft daer tot dat ickt dy segge.
 want het is voor handen dat herodes dat kindeken soecken sal te dooden.
 ende hy stont op ende nam dat kindeken ende zijn moeder inder nacht ende weeck henen na egypten.
 ende was daer tot den doot herodis.
 op dat veruult worde dat vanden heere ghesproken is door den propheet segghende.
 wt egypten hebbe ick mynen sone gheroepen.
 doe nu herodes sach dat hy bedroghen was van de wijse werdt hy seer toornich.
 ende zijn volck ghesonden hebbende doodde alle de kinders te bethlehem ende in alle hare palen van twee iaren aen ende daer onder na den tijt dien hy van de wijse vernomen hadde.
 doe wert veruult dat vanden heere ghesproken is door den propheet ieremiam seggende.
 in rama is een stemme ghehoort veel claghens ende weenens ende huylens rachel beweenende hare kinders.
 ende heeft haerseluen niet willen laten troosten om dat sy niet en zijn.
 doe herodes nu gestoruen was siet de enghel des heeren verscheen ioseph in den droom in egypten seggende.
 staet op neemt het kindeken ende zijn moeder ende gaet henen int lant israels.
 want sy zijn ghestoruen die des kindekens ziele sochten.
 ende ioseph opghestaen nam dat kindeken ende zijn moeder ende quam int lant israels.
 maer doen hy hoorde dat archelaus in iudea regneerde in herodis zijns vaders plaetse vreesde hy daer henen te gaen.
 maer van gode vermaent in den droom weeck hy henen in de deelen des galileetschen lants.
 ende daer gekomen zijnde woonde hy in de stadt ghenaemt nazareth.
 op dat veruult worde dat door de propheten ghesproken is naemlick hy sal nazarenus geheeten worden.
 ende in die daghen quam ioannes de dooper predikende in de woetijne des iootschen lants ende segghende.
 betert v.
 want het koninckrijck der hemelen is na by.
 want dese is de ghene daer de propheet esaias van ghesproken heeft segghende.
 de stemme des ghenen die roept in de woestijne is bereyt den wech des heeren maect syne paden recht.
 ende dese ioannes hadde zijn kleedinge van kemels hayre ende eenen leederen gordel om zijn lenden.
 ende zijn spijse was sprinckhanen ende wilt honich.
 doe quamen tot hem ierusalem ende dat gantsche ioedsche lant ende het gantsche lant omtrent den iordaen.
 ende werden van hem ghedoopt in den iordaen bekennende hare sonden.
 ende doe hy vele phariseen ende saduceen sach tot synen doop komen seyde hy tot hen.
 ghy aderen ghebroedtsel wie heeft v ghewaerschout dat ghy sout vlieden vanden toecomenden tooren.
 draecht dan vrucht die der bekeeringe weerdich is.
 ende denckt niet by v seluen te seggen.
 wy hebben abraham tot eenen vader.
 want ick segghe v.
 dat god machtich is oock wt dese steenen kinderen abraham te verwecken.
 ende nu is oock de bijle aen den wortel der boomen gheleydt.
 daerom alle boom die gheen goede vrucht en draecht sal afghehouwen ende int vyer gheworpen worden.
 ick doope v wel met water tot bekeeringe.
 maer hy die na my koemt is machtigher dan ick.
 wiens schoenen ick niet weerdich ben te draghen die sal v met den heylighen gheest ende met vyer doopen.
 de welcke synen wan in syne hant heeft ende sal synen dorschvloer doorsuyueren.
 ende zijn tarwe in zijn schure samelen ende het kaf met onwtblusschelicken vyere verbranden.
 doe quam daer iesus van galilea tot den iordaen tot ioannem om van hem ghedoopt te worden.
 ende ioannes weygerde hem seere seggende.
 ick hebbe noot van dy ghedoopt te worden ende koemstu tot my.
 ende iesus antwoordende seyde tot hem.
 latet nu wesen.
 want aldus betaemt ons alle gerechticheydt te volbrenghen.
 doen liet hy hem gheworden.
 ende doen iesus gedoopt was quam hy terstont op van den water.
 ende siet de hemelen werden hem geopent ende sach den gheest gods neder dalen ghelijck een duyue ende op hem komen.
 ende siet een stemme wt de hemelen seggende.
 dese is mijn wel lieue sone in den welcken ick mijn welbehaghen ghenomen hebbe.
 doe wert iesus vanden gheest geleyt in de woestijne om vanden duyuel versocht te worden.
 ende doe hy veertich dagen ende veertich nachten geuast hadde hongerde hem ten laetsten.
 ende de versoecker quam tot hem ende sprack.
 indien du gods sone bist so ghebiedt dat dese steenen brooden worden.
 doe antwoordde hy ende seyde.
 daer is gheschreuen.
 de mensche sal niet vanden broode alleenlick leuen maer van allen woorde dat wt den monde gods gaet.
 doe nam hem de duyuel mede na de heylige stadt.
 ende stelde hem op de tinnen des tempels.
 ende seyde tot hem.
 indien du gods sone bist so worpt dy seluen nederwaert.
 want daer is geschreuen.
 hy sal synen enghelen beuelen van dy ende sy sullen dy op de handen draghen op dat du dynen voet nerghens aen eenen steen en stootest.
 iesus seyde tot hem.
 wederom daer is geschreuen.
 du salt den heere dynen god niet versoecken.
 wederom nam hem de duyuel mede op eenen seer hoogen berch ende toonde hem alle de koninckrijcken der werelt ende hare eerlicheyt.
 ende seyde tot hem.
 alle dese dingen sal ick dy geuen indien du nederuallest ende my aenbiddest.
 doe seyde iesus tot hem.
 gaet wech satan want daer staet geschreuen.
 den heere dynen god saltu aenbidden ende hem alleene dienen.
 doe verliet hem de duyuel ende siet de enghelen quamen ende dienden hem.
 ende doe iesus hoorde dat ioannes geuangen was weeck hy weder na galieam.
 ende verlatende nazareth quam hy ende woonde te capernaum die aen der zee gelegen is in de eynden zabulon ende nephthali.
 op dat veruult worde dat geseyt is door den propheet esaiam segghende.
 het lant zabulon ende het lant nephthali aen den wech der zee ouer den iordane de galilea der heydenen.
 dat volck dat in duysternisse satt heeft een groot licht ghesien.
 ende den genen die saten in de landouwe ende schaduwe des doots dien is een licht opghegaen.
 van dier tijt aen begonst iesus te prediken ende te seggen.
 betert v.
 want het koninckrijcke der hemelen is na by.
 ende wandelende aen de galileetsche zee sach hy twee broeders namelic simonem die daer heet petrus ende andream synen broeder het net in de zee worpen.
 want sy waren visschers.
 ende hy seyde tot hen.
 volghet my na ende ick sal v visschers der menschen maken.
 ende sy verlieten terstont hare netten ende volchden hem.
 ende als hy van daer voort ghinck sach hy twee andere broeders iacobum den sone zebedei ende ioannem synen broeder in een schipken met haren vader zebedeo hare netten vermaken ende riepse.
 ende sy verlieten terstont dat schipken ende haren vader ende volchden hem.
 ende iesus ommeginck gheheel galileam leerende in hare vergaderingen ende predikende het euangelium des koninckrijcx ende heelende alderley sieckten ende kranckheden onder den volcke.
 ende zijn gheruchte ginck tot in geheel syrien lant ende sy brachten hem toe alle krancken met menigherley sieckten ende qualen beuanghen ende die van de duyuelen ghequelt waren ende de maensuchtighe ende de ghichtighe.
 ende hy maecktese ghesont.
 ende hem volchden veel scharen na van galilea van de thien steden van ierusalem van iudea ende van ouer den iordaen.
 ende iesus de scharen siende klam hy op eenen berch ende als hy neder gheseten was quamen zijn discipelen tot hem.
 ende synen mont open doende leerdese segghende.
 salich zijn de arme van gheeste want haer is het koninckrijcke der hemelen.
 salich zijn de truerighe.
 want sy sullen vertroost worden.
 salich zijn de sachtmoedige.
 want sy sullen het aertrijcke beeruen.
 salich zijn die hongheren ende dorsten na de gerechticheyt.
 want sy sullen versaedt worden.
 salich zijn de barmhertighe want sy sullen barmherticheyt verkrijghen.
 salich zijn die die reyn van herten zijn.
 want sy sullen god sien.
 salich zijn de vreedsame.
 want sy sullen gods kinderen gheheeten worden.
 salich zijn die die om de gherechticheyt veruolch lijden.
 want het koninckrijcke der hemelen behoort hen toe.
 salich zijt ghy als v de menschen versmaden ende veruolghen ende alle quaet teghen v spreken lieghende om mynent wille.
 verblijt ende verheucht v want uwe loon is groot in de hemelen.
 want also hebben sy veruolcht de propheten die voor v geweest zijn.
 ghy zijt het sout der aerden so nu het sout krachteloos wort waermede salmen dat souten.
 het dooch nerghens toe meer dan om wt gheworpen ende van den menschen vertreden te worden.
 ghy zijt dat licht der werelt.
 een stadt die op eenen berch ligt kan niet verborghen worden.
 noch een licht wort oock niet ontsteken ende onder een korenmate gestelt maer op den kandelaer ende het licht allen die in den huyse zijn.
 laet also uwe licht luchten voor de menschen dat sy uwe goede wercken sien ende uwen vader louen die in de hemelen is.
 meynt niet dat ick gekomen ben om de wet ofte propheten te ontbinden.
 ick ben niet gekomen om die te ontbinden maer te veruullen.
 want ick segghe v voorwaer.
 tot dat de hemel ende aerde vergaen en sal daer niet de minste letter noch een tittel van der wet vergaen tot dat het al gheschiet zy.
 so wie dan een van dese alderminste gheboden ontbindt ende de menschen also leert die sal de alderminste geheeten worden int koninckrijcke der hemelen.
 maer diese doet ende de menschen leert die sal groot geheeten worden int koninckrijcke der hemelen.
 want ick segghe v dat ten zy dat uwe gherechticheyt oueruloediger zy dan der schriftgeleerden ende phariseen so en sult ghy int koninckrijcke der hemelen niet komen.
 ghy hebt gehoort dat tot de oude geseyt is du salt niet dooden.
 ende wie doot die sal weerdich zijn ghestraft te worden doort oordeel.
 maer ick segge v.
 dat wie tonrecht op synen broeder toornich is die sal des oordeels schuldich zijn.
 ende wie tot synen broeder seyt racha die sal weerdich zijn gestraft te worden door den raet.
 ende wie seyt du dwaes die sal weerdich zijn ghestraft te worden door het helsche vyer.
 daerom wanneer du dyne gaue op den altaer offerst ende daer gedachtich werst dat dijn broeder wat teghen dy wtstaende heeft.
 so laet daer dijn gaue voor den altaer ende gaet versoent dy eerst met dynen broeder ende koemt dan ende offert dan dijn gaue.
 weest hastelick goetwillich dyne wederpartije te wijle du noch met hem op den wech bist.
 op dat dy dijn wederpartije niet den rechter ouerleuere ende de rechter dy den dienaer ouergheue ende du inden karcker gheworpen wordest.
 ick segghe dy voorwaer du en salt daer niet wt komen tot dat du den laetsten quadrantpenninck betaelt hebst.
 ghy hebt ghehoort dat tot de oude gheseyt is.
 du salt gheen ouerspel doen.
 maer ick segghe v wie een vrouwe aensiet om die te begeeren die heeft alreede in zijn herte ouerspel met haer ghedaen.
 indien dan dijn rechter ooge dy verhindert so trecktse wt ende worptse van dy.
 want het is dy beter dat een dyner leden verderue dan dat dijn geheel lichaem in de helle geworpen worde.
 ende indien dijn rechter hant dy verhindert snijdtse af ende worptse van dy.
 want het is dy beter dat een dyner leden verderue dan dat dijn gheheel lichaem in de helle gheworpen worde.
 daer is oock gheseyt.
 so wie zijn wijf verlaten sal die gheue haer eenen scheydbrief.
 maer ick segghe v dat so wie zijn wijf verlaten sal het en zy om hoererije die maeckt dat sy ouerspel doet.
 ende wie de verlatene trout die doet ouerspel.
 wederom hebt ghy gehoort dat tot de oude gheseyt is.
 du salt gheenen eedt breken maer du salt den heere dijn eedt betalen.
 maer ick segghe v.
 sweert geensins noch by den hemel want hy den throon gods is.
 noch by de aerde want sy is de voetbanck zijnder voeten.
 noch by ierusalem want sy is de stadt des grooten konincx.
 noch by dijn hooft saltu niet sweeren want du vermachst niet een hayr wit ofte swart te maken.
 maer dijn woordt zy ia ia.
 neen neen.
 wat daer bouen is dat is wt den quade.
 ghy hebt gehoort dat daer gheseyt is ooghe om ooghe tant om tant.
 maer ick segghe v wederstaet den quaden niet.
 maer so dy yemandt slaet aen dijn rechter wanghe so biedt hem oock de ander.
 ende so yemant met dy te rechte gaen wilt ende dynen rock nemen laet hem oock dynen mantel.
 ende so dy yemandt dwingt een mijle te gaen gaet twee mijlen met hem.
 gheeft den ghenen die dy bidt.
 ende keert dy niet van den genen die van dy borghen wil.
 ghy hebt ghehoort dat daer gheseyt is du salt dynen naesten lief hebben ende dynen vyant saltu haten.
 maer ick segghe v.
 hebt uwe vyanden lief seghentse die v veruloecken doet wel den genen die v haten ende bidt voor de ghene die v verdrucken ende veruolghen.
 op dat ghy kinders zijt ws vaders die in de hemelen is.
 want zijn sonne doet hy opgaen ouer de boose ende goede ende regent ouer de rechtueerdighe ende onrechtueerdighe.
 want so ghy lief hebt die v lief hebben wat loon sult ghy hebben.
 doen de tollenaers oock niet het selue.
 ende indien ghy uwen broeder alleenlic vriendelick zijt wat doet ghy sonderlincx.
 doen niet die tollenaers oock also.
 so weest ghy dan volmaeckt ghelijck uwe vader volmaeckt is die in de hemelen is.
 siet toe dat ghy uwe aelmoessen niet en doet voor de menschen om van hen gesien te worden.
 anders so sult ghy geenen loon hebben by uwen vader die in de hemelen is.
 daerom wanneer du aelmoessen doest doet gheen trompet voor dy blasen ghelijck de gheueynsde doen in hare vergaderingen ende op de straten om van de menschen gheeert te worden.
 voorwaer segghe ick v sy ontfangen haren loon.
 maer als du aelmoessen doest so laet dijn slincker hant niet weten wat dijn rechter handt doet.
 op dat dijn aelmoesse verborghen zy.
 ende dijn vader diet int verborghen aensiet salt dy int openbaer vergelden.
 ende wanneer du biddest so weest niet gelijck de gheueynsde.
 want die begheeren in de vergaderinghen ende op de hoecken der straten te bidden om van de menschen gesien te worden.
 voorwaer segghe ick v sy ontfanghen haren loon.
 maer als du biddest gaet in dijn secreetcamer sluyt dijn deure toe ende bidt dynen vader die int verborghen is.
 ende dyn vader die int verborgen siet salt dy int openbaer verghelden.
 ende als ghy bidt so weest niet veel sprekende ghelijck de heydenen.
 want sy meynen door haer veel spreken verhoort te worden.
 werdet dan den desen niet gelijck.
 want uwe vader weet wat v van noode is eer ghy hem bidt.
 so sult ghy dan aldus bidden.
 onse vader die du in de hemelen bist dijn naem worde geheylicht.
 dijn rijcke kome.
 dijn wille gheschie op der aerden ghelijck in den hemel.
 onse dagelicksche broot gheeft ons huyden.
 ende vergeeft ons onse schulden gelijck wy oock onse schuldenaren vergheuen.
 ende leyt ons niet in versoeckinge maer verlost ons van den boosen.
 want dijn is het rijcke ende de macht ende de eerlickheyt inder eeuwicheyt.
 amen.
 want indien ghy den menschen hare misdaden vergheeft.
 so sal v oock uwe hemelsche vader vergheuen.
 maer indien ghy den menschen hare misdaden niet en vergheeft.
 so sal oock uwe hemelsche vader uwe misdaden niet vergheuen.
 ende als ghy vast weest niet droeuich siende gelijck de geueynsde.
 want sy verstellen haer aensichten om dat sy den menschen souden schijnen te vasten.
 voorwaer ick segghe v sy ontfanghen haren loon.
 maer als du vastest so salft dijn hooft ende wascht dijn aensicht.
 op dat du den menschen niet en schijnest te vasten maer dynen vader die int verborgen is.
 ende dijn vader die int verborghen siet salt dy int openbaer verghelden.
 vergadert v gheen schatten op der aerden daer de motte ende de roest schendet ende daer de dieuen doorgrauen ende stelen.
 maer vergadert v schatten in den hemel daer noch de motte noch de roest niet en schendet ende daer de dieuen niet doorgrauen noch stelen.
 want waer uwe schat is daer sal oock uwe herte zijn.
 de keerse des lichaems is de ooghe.
 indien dan dijn ooghe eenuoudich is so sal geheel dijn lichaem luchtich wesen.
 maer indien dijn ooge boos is so sal geheel dijn lichaem duyster wesen.
 indien dan het licht dat in dy is duysterheyt is hoe groot sal dan die duysternisse wesen.
 niemant kan tween heeren dienen.
 want of hy sal den eenen haten ende den anderen lief hebben.
 of hy sal den eenen aenhanghen ende den anderen verachten ghy kont niet gode dienen ende den rijckdom.
 hieromme segghe ick v.
 sorcht niet voor uwe leuen wat ghy eten ende drincken sult.
 noch voor uwe lichaem waermede ghy v kleeden sult.
 is niet het leuen meer dan de spijse ende het lichaem meer dan de kleedinghe.
 aensiet de voghelen des hemels.
 want sy saeyen niet noch maeyen niet noch sy vergaderen niet in de schuren.
 ende uwe hemelsche vader voetse.
 en gaet ghy die niet veel te bouen.
 wie isser doch van v die sorchuuldelick denckende soude konnen een elle tot zijn grootte doen.
 ende wat zijt ghy sorchuuldich voor kleedinge.
 leert van de lelien op de velden hoe sy wassen sy en arbeyden niet noch spinnen niet.
 nochtans segghe ick v dat oock salomon in alle syne eerlickheyt so niet bekleedt en is gheweest ghelijck een van dien.
 indien dan god het gras des veldts dat heden is ende morghen in den ouen gheworpen wort also bekleet sal hy v niet veel meer doen o ghy kleyn gheloouighe.
 daerom weest niet sorchuuldich segghende.
 wat sullen wy eten of wat sullen wy drincken of waer van sullen wy bekleedt zijn.
 want alle dese dinghen soecken de heydenen.
 want uwe hemelsche vader weet dat ghy alle dese dinghen van noode hebt.
 maer soeckt eerst het rijcke gods ende zijn gherechticheyt ende alle dese dinghen sullen v toegheworpen worden.
 daerom weest niet sorchuuldich voor den morgen want de morgen sal voor het syne sorgen de dach heeft ghenoech aen zijn verdriet.
 oordeelt niet op dat ghy niet gheoordeelt en wort.
 want met sulcken oordeel als ghy oordeelt sult ghy gooordeelt worden.
 ende met sulcker mate als ghy meet sal v wederom ghemeten worden.
 ende waerom aensietstu de splinter in dijns broeders ooghe.
 ende den balck in dyne ooghe bemerckestu niet.
 of hoe segtstu tot dynen broeder.
 laet my dat splinter wt dijn ooghe worpen.
 ende siet in dijn ooghe is eenen balck.
 du gheueynsde worpt eerst dien balck wt dijn ooghe.
 ende dan salt du besien om den splinter wt dijns broeders ooghe te worpen.
 en gheeft het heylighe den honden niet noch en worpt oock uwe peerlen voor de swijnen niet.
 op dat sy de selue met hare voeten niet en vertreden ende henseluen ommekeerende v verscheuren.
 biddet ende v sal ghegeuen worden.
 soeckt ende ghy sult vinden.
 klopt ende v sal gheopent worden.
 want wie daer bidt die ontfangt.
 ende wie soect die vint.
 ende den ghenen die klopt sal op ghedaen worden.
 isser onder v een mensche den welcken so hem zijn sone bidt om broodt sal hy hem eenen steen gheuen.
 of so hy hem om visch bidt sal hy hem een slanghe gheuen.
 indien ghy dan die boos zijt weet uwen kinderen goede gauen te gheuen.
 hoe veel te meer sal uwe vader die in de hemelen is goede gauen gheuen den ghenen diese van hem begheeren.
 hierom al wat ghy wilt dat v de menschen doen sullen doet ghy hen dat oock.
 want dat is de wet ende de propheten.
 gaet in door de enghe poorte.
 want de poorte is wijdt ende den wech is breedt die tot der verdoemenisse af leydt ende vele zijnder die door de selue ingaen.
 want de poorte is enghe ende de wech is smal die tot den leuen leydt ende luttel zijnder die hem vinden.
 wacht v voor de valsche propheten die in schaeps kleederen tot v komen maer inwendich zijn grijpende woluen.
 aen hare vruchten sult ghyse kennen.
 kanmen wijndruyuen van de doornen lesen of vijghen van de dijstelen.
 also een yeghelick goet boom draecht goede vruchten.
 ende de verdoruen boom draecht quade vruchten.
 een goet boom en kan geen quade vruchten draghen.
 noch eenen verdoruen boom goede vruchten.
 een yegelick boom die gheen goede vruchten draecht wort af ghehouwen ende int vyer gheworpen.
 daerom so sult ghyse aen hare vruchten bekennen.
 niet een yeghelick die tot my seyt.
 heere heere sal int koninckrijcke der hemelen komen.
 maer die daer doet den wille mijns vaders die in de hemelen is.
 vele sullen te dien daghe tot my segghen.
 heere heere en hebben wy niet door dynen naem ghepropheteert ende door dynen naem duyuelen wtgheworpen ende door dynen naem veel krachten ghedaen.
 ende dan sal ick hen belijden.
 ick en hebbe v noyt ghekent.
 wijcket wech van my ghy die ongherechticheyt doet.
 daerom so wie dese myne woorden hoort ende de selue doet dien sal ick eenen voorsichtighen manne ghelijcken die zijn huys op een steenrotse ghetimmert heeft.
 ende daer is plasregen gheuallen ende daer zijn waterstroomen ghekomen ende de winden hebben ghewaeyt ende zijn tegen dat huys gheuallen.
 ende het en is niet gheuallen want het was op een steenrotse ghefondeert.
 ende so wie dese myne woorden hoort ende de selue niet en doet die sal eenen dwasen manne gheleken worden die zijn huys op het zandt ghetimmert heeft.
 ende daer is plasreghen gheuallen ende de waterstroomen zijn ghekomen ende de winden hebben ghewaeyt ende teghen dat huys gheslaghen ende het is geuallen ende synen val is groot gheweest.
 ende het is gheschiet doe iesus dese woorden gheeyndicht hadde so werden de scharen verschrickt ouer zijn leere.
 want hy leerdese als macht hebbende ende niet als de schriftgheleerde.
 doe hy nu vanden berch af quam volchden hem veel scharen na.
 ende siet daer quam een melaetsch mensche ende aenbadt hem seggende.
 heere so du wilt kanstu my reynighen.
 ende iesus stekende de hant wt taste hem aen ende seyde.
 ick wil wort gereynicht.
 ende terstont wert hem de melaetscheyt ghereynicht.
 ende iesus seyde tot hem.
 siet dat du dit niemandt en segghest.
 maer gaet henen ende verthoont dy den priester ende offert dijn gaue die moses geboden heeft hen tot een getuygenisse.
 doe nu iesus te caperkaum inghegaen was tradt tot hem een hooftman ouer hondert hem biddende ende segghende.
 heere mijn knecht leyt te huys gichtsieck ende seer ghequelt.
 ende iesus seyde tot hem.
 ick sal komen ende hem ghesont maken.
 ende de hooftman antwoordde segghende.
 heere ick en ben niet weerdich dat du in mijn huys komest maer segt alleenlick het woort ende mijn knecht sal ghesont worden.
 want ick ben een mensche onder de ouericheyt geset ende hebbe onder my krijchsknechten.
 ende ick segge tot desen.
 gaet henen.
 ende hy gaet.
 ende tot den anderen koemt ende hy koemt.
 ende tot mynen dienstknecht doet dat ende hy doet het.
 doe iesus dit hoorde was hy verwondert ende sprack tot de ghene die hem na volchden.
 voorwaer segghe ick v ick en hebbe so groot gheen ghelooue in israel gheuonden.
 ende ick segghe v datter vele sullen van oosten ende westen komen ende met abraham isaac ende iacob in het koninckrijcke der hemelen aen sitten.
 ende de kinderen des koninckrijcx sullen wtgheworpen worden in de wterste duysternisse daer weeninghe wesen sal ende knersselinghe der tanden.
 ende iesus seyde tot den hooftman.
 gaet henen ende ghelijck du ghelooft hebst also gheschiede dy.
 ende zijn knecht is ghesont geworden te dier seluer vre.
 ende iesus gekomen zijnde in het huys petri sach zijns wijfs moeder ligghen met de kortse.
 ende hy roerde haer hant aen ende de kortse verlietse.
 ende sy stont op ende diende hen.
 ende alst nu laet geworden was brachten sy hem vele besetene toe.
 ende hy dreef de onreyne gheesten wt met den woorde ende alle de krancken maecte hy ghesont.
 op dat veruult soude worden dat gheseyt is door den propheet esaiam seggende.
 hy heeft onse swackheden ghenomen ende onse sieckten ghedraghen.
 ende iesus siende veel scharen omme hem beual op dander zijde te varen.
 ende daer quam een schriftgheleerde tot hem ende seyde.
 meester ick sal dy volgen waer du henen gaest.
 ende iesus seyde tot hem.
 de vossen hebben holen ende de voghelen des luchts nesten.
 maer de sone des menschen en heeft niet waer hy het hooft nederlegghe.
 ende een ander wt syne discipulen seyde tot hem.
 heere laet my eerst toe dat ick gae ende mynen vader begraue.
 ende iesus seyde tot hem.
 volcht my na ende laet de doode hare dooden begrauen.
 ende als hy int schipken getreden was zijn hem syne discipulen nagheuolcht.
 ende siet daer wert een groote beroerte in de zee so dat het schipken vanden baren bedeckt wert.
 ende hy sliep.
 ende de discipulen gingen tot hem ende wecten hem op segghende.
 heere behoedt ons.
 wy vergaen.
 ende hy seyde tot hen.
 wat zijt ghy beureest ghy kleyngheloouige.
 doe stont hy op ende bestrafte de winden ende de zee.
 ende daer wert groote stilte.
 ende de menschen verwonderden hen segghende.
 welck een is dese.
 dat hem oock de winden ende de zee ghehoorsaem zijn.
 ende als hy was gekomen aen dander zijde in der gergesenen lant so ontmoetteden hem twee besetene komende wt de grauen ende waren seer wreedt so dat niemant door dien seluen wech en conde gaen.
 ende siet sy riepen segghende.
 iesu du sone gods wat hebstu met ons te doen.
 bistu hier ghekomen ons te quellen eer het tijdt is.
 ende verre van daer was een kudde veler swijnen weydende.
 ende de duyuels baden hem seggende.
 indien du ons wtworpest so laet ons henen gaen in de cudde der swijnen.
 ende hy seyde.
 gaet henen.
 ende wtuarende gingen sy henen in de kudde der swijnen.
 ende siet de gantsche kudde der swijnen stortede met eenen storm van bouen af in de zee ende storuen int water.
 ende de herders vloden.
 ende doe sy in de stadt ghekomen waren bootschapten sy alle dese dinghen ende het ghene dat den besetenen geschiet was.
 ende siet de gantsche stadt ghinck wt iesu te ghemoete.
 ende als sy hem ghesien hadden baden sy hem dat hy wech ginghe wt hare palen.
 ende int schipken ghetreden zijnde voer hy ouer ende quam in zijn stadt.
 ende siet sy brachten tot hem eenen gichtigen mensche op een bedde ligghende.
 ende iesus haer ghelooue siende seyde hy tot den gichtighen.
 sone hebt goeden moet dyne sonden zijn dy vergheuen.
 ende siet sommige wt den schriftgeleerden seyden in haer seluen dese lastert.
 iesus bekennende hare ghedachten seyde.
 waerom denckt ghy quaet in uwe herten.
 want welck is lichter te segghen.
 dyne sonden zijn dy vergheuen.
 oft te seggghen staet op ende wandelt.
 ende op dat ghy wetet dat de sone des menschen macht heeft op der aerden de sonden te vergheuen doe seyde hy tot den ghichtighen staet op neemt dijn bedde op ende gaet henen in dijn huys.
 ende hy stont op ende ginck na zijn huys.
 de scharen dat siende verwonderden hen ende loefden god die sulcke macht den menschen gegheuen hadde.
 ende iesus van daer voorby gaende sach eenen mensche in het tolhuys sitten ghenaemt mattheus.
 ende iesus seyde tot hem.
 volcht my na.
 ende hy stont op ende volchde hem na.
 ende het geschiedde doe iesus int huys matthei ter tafel satt siet veel tollenaers ende sondaers die daer quamen saten mede aen met iesu ende syne discipulen.
 ende de phariseen dat siende seyden tot syne discipulen.
 waerom eet uwe meester met de tollenaren ende sondaren.
 maer doe iesus dat hoorde seyde hy hen die ghesont zijn behoeuen gheenen medecijnmeester maer die kranck zijn.
 gaet dan henen ende leert wat dat is ick wil barmherticheyt ende niet offerhande.
 want ick ben niet gekomen om te roepen de rechtueerdighe maer die sondaers tot bekeeringhe.
 doe quamen de discipulen ioannis tot hem segghende.
 waerom vasten wy ende de phariseen dickmael ende dyne discipulen vasten niet.
 iesus seyde hen.
 konnen oock de bruylofts kinderen truerich zijn so langhe de bruydegom by hen is.
 maer de daghen sullen komen dat de bruydegom van hen sal gheweert worden ende dan sullen sy vasten.
 oock niemant sett eenen lap rau ongheuolt lakens op een oudt cleet want de lap scheurt van den cleede ende de scheure wort ergher.
 men doet oock den nieuwen wijn in gheen oude ledersacken.
 anders so bersten de ledersacken ende de wijn wort wt ghestort ende de ledersacken verderuen.
 maer men doet den nieuwen wijn in nieuwe ledersacken ende sy beyde worden te samen behouden.
 ende doe hy dese dinghen met hen sprack.
 siet een ouerste quam ende viel voor hem neder segghende.
 mijn dochter is nu gestoruen maer koemt ende legt dyne hant op haer ende sy sal leuen.
 ende iesus opstaende volchde hem na ende syne discipulen.
 ende siet een vrouwe die twaelf iaer den bloetganck gehadt hadde tradt van achter tot hem ende roerde den zoom zijns kleedts aen.
 want sy seyde in haer seluen.
 indien ick alleenlic zijn kleedt aenroere ick sal gesont worden.
 ende iesus hem omkeerende ende haer siende seyde.
 dochter hebt goeden moet dijn gelooue heeft dy behouden.
 ende die vrouwe wert ghesont te dier seluer vre.
 ende als iesus in des ouersten huys ghekomen was ende de pijpers ende woelende scharen ghesien hadde seyde hy tot hen.
 wijckt van hier.
 want dat dochterken en is niet doot maer het slaept.
 ende sy belachten hem.
 als nu dat volck wtghedreuen was ginck hy in ende greep haer hant.
 ende het dochterken stont op.
 ende dit gheruchte ginck in dat geheele lant.
 ende doe iesus van daer voorby ginck volchden hem twee blinde roepende ende seggende.
 o du sone dauids ontferme dy onser.
 ende doe hy in huys gekomen was gingen de blinde tot hem.
 ende iesus seyde hen.
 ghelooft ghy dat ick machtich ben dat te doen.
 sy seyden tot hem.
 ia heere.
 doe raeckte hy haer ooghen segghende.
 v gheschiede na uwen ghelooue.
 ende hare ooghen zijn gheopent.
 ende iesus verboot hen segghende.
 siet toe dat het niemant en wete.
 maer sy wtghegaen zijnde maeckten hem luydtbaer in dat gheheele lant.
 ende doe sy wech gingen siet so brachtmen tot hem eenen mensche die stom ende beseten was.
 ende doe de duyuel wtghedreuen was sprack de stomme.
 ende de scharen verwonderden hen segghende.
 noyt en is sulcx ghesien in israel.
 maer de phariseen seyden.
 hy drijft de duyuelen wt door den ouersten der duyuelen.
 ende iesus ginck om in alle steden ende vlecken leerende in haer vergaderinghen ende predikende het euangelium des konincrijcx ende ghenesende alle siecten ende qualen onder den volcke.
 ende siende de scharen wert hy met barmherticheyt beroert ouer hen om dat sy vermoeyt ende verstroyt waren ghelijck schapen die gheenen herder en hebben.
 doe seyde hy tot syne discipulen.
 de oogst is groot maer de arbeyders zijn weynich.
 daerom bidt den heere des oogsts dat hy arbeyders in synen oogst wt seynde.
 ende syne twaelf discipulen tot hem geroepen hebbende gaf hen macht ouer de onreyne geesten dat sy die wtdrijuen souden ende allerley quale ghenesen.
 ende de namen der twaelf apostelen zijn dese.
 de eerste is simon ghenaemt petrus ende andreas zijn broeder.
 iacobus zebedei soon ende ioannes zijn broeder.
 philippus ende bartholomeus.
 thomas ende mattheus die gheweest hadde een tollenaer.
 iacobus alphei soon ende lebbeus toeghenaemt thaddeus.
 simon de cananiter ende iudas iscarioth die hem oock verriet.
 dese twaelue sandt iesus wt ende gheboot hen segghende.
 en gaet niet na de heydenen noch en gaet niet in de steden der samaritanen.
 maer gaet lieuer tot de verloren schapen des huys israels.
 ende gaende predickt segghende.
 het konincrijcke der hemelen is na by ghecomen.
 gheneest de krancke reynicht de melaetsche verwect de doode drijft de duyuelen wt.
 ghy hebbet voor niet ontfangen geuet ooc voor niet.
 en besit noch gout noch siluer noch metael in uwe buydels.
 noch oock gheen male tot den wech noch twee rocken noch schoenen noch stock.
 want de arbeyder is zijn voedtsel weerdich.
 ende tot wat stadt of vlecke dat ghy ingaet ondersoect wie daer in weerdich is.
 ende blijft daer tot dat ghy van daer gaet.
 ende als ghy in eenich huys gaet so groet dat selue.
 ende indien het huys weerdich is so kome uwe vrede daer ouer.
 maer indien het niet weerdich en is so keere uwe vrede weder tot v.
 ende so wie v niet ontfanghen en sal noch uwe woorden niet hooren en sal.
 wtgaende wt dien huyse oft stadt schuddet het stof van uwen voeten.
 voorwaer ick segghe v.
 het sal den lande van zodoma ende gomorrha verdraghelicker wesen inden dach des oordeels dan dier stadt.
 siet ick sende v als schapen midden onder de woluen.
 daerom weest voorsichtich ghelijck de slanghen ende onnoosel als de duyuen.
 ende wacht v voor de menschen.
 want sy sullen v ouerleueren in de raedthuysen ende in hare vergaderinghen sullen sy v gheesselen.
 ende ghy sult oock voor vorsten ende koninghen geleydt worden om mynent wille hen ende den heydenen tot een ghetuyghenisse.
 maer als sy v ouerleueren sullen en sorcht dan niet hoe oft wat ghy spreken sult.
 want het sal v in die vre ghegheuen worden wat ghy spreken sult.
 want ghy en zijt niet die daer spreeckt maer de gheest ws vaders die door v spreect.
 deen broeder sal den anderen ouerleueren totter doot ende de vader het kint.
 ende de kinderen sullen opstaen teghen de ouders ende sullense dooden.
 ende ghy sult ghehaet worden van alle menschen om mynen name.
 maer die volstandich sal blijuen totten eynde die sal salich worden.
 als sy v in een stadt veruolghen so vliedt in een andere.
 want voorwaer segge ick v ghy en sult de steden israels niet doorgegaen hebben of de sone des menschen en sal ghekomen zijn.
 de discipel en is bouen den meester niet noch de dienaer bouen synen heere.
 het is den discipel ghenoech dat hy is ghelijck zijn meester.
 ende den dienstknecht dat hy is gelijck zijn heere.
 hebben sy den huysheere beelzebub gheheeten hoe veel te meer syne huysghenooten.
 hierom so vreest hen niet.
 want daer en is niet so bedeckt dat niet eenmael en sal ontdeckt worden.
 noch daer en is niet so verborghen dat niet eenmael gheweten en sal worden.
 wat ick v segghe in de duysternisse segt dat int licht.
 ende dat ghy hoort in de oore dat predickt op de huysen.
 en vreest v niet voor de ghene die het lichaem dooden ende de ziele niet en konnen dooden.
 maer vreest dien meer die machtich is beyde ziele ende lijf te verderuen in de helle.
 worden niet twee muschkens om een pennincxken verkocht.
 nochtans en valt niet een van desen op de aerde sonder uwen vader.
 ende v zijn ooc alle de hayren des hoofts getelt.
 daerom en vreest niet ghy zijt meer dan veel muschkens.
 so wie my dan belijden sal voor de menschen dien sal ick oock belijden voor mynen vader die in de hemelen is.
 maer so wie my verloochenen sal voor de menschen dien sal ick oock verloochenen voor mynen vader die in de hemelen is.
 denct niet dat ick ghekomen ben om vrede te senden op de aerde.
 ick ben niet ghekomen om vrede maer om het sweert te senden.
 want ick ben ghekomen om den mensche twistich te maken teghen synen vader ende de dochter teghen haer moeder ende des soons wijf teghen haers mans moeder.
 ende de vyanden des menschen sullen zijn syne huysghenooten.
 wie synen vader oft zijn moeder lieuer heeft dan my die en is mijns niet weerdich.
 ende wie synen sone oft zijn dochter lieuer heeft dan my die en is mijns niet weerdich ende wie zijn cruyce niet op en neemt ende my na volcht die en is mijns niet weerdich.
 wie zijn leuen sal behouden hebben die sal het verliesen.
 ende wie zijn leuen sal verloren hebben om mynent wille die sal het behouden.
 wie v ontfangt die ontfangt my ende wie my ontfangt die ontfangt hem die my gesonden heeft.
 wie eenen propheet ontfangt in den naem eens propheten die sal eens propheten loon ontfanghen.
 ende wie eenen rechtueerdighen ontfangt inden naem eens rechtueerdigen die sal eens rechtueerdighen loon ontfanghen.
 ende wie een van desen kleynen te drincken gheeft eenen beker kouts waters alleenlick in den name eens discipels voorwaer segghe ick v hy en sal synen loon niet verliesen.
 ende het is gheschiet doe iesus gheeyndicht hadde synen twaelf discipulen geboden te gheuen ginck hy van daer voort om te leeren ende te prediken in hare steden.
 ende ioannes in de gheuanckenisse ghehoort hebbende de wercken christi sandt twee van syne discipulen ende seyde tot hem.
 bistu de ghene die komen soude of verwachten wy eenen anderen.
 iesus antwoordde ende seyde hen.
 gaet ende bootschapt ioanni wat ghy hoort ende siet.
 de blinde sien de kreupele wandelen de malaetsche zijn gereynicht ende de dooue hooren de doode zijn opgheweckt ende de arme ontfanghen dat euangelium.
 ende salich is hy die aen my niet gheergert en wordt.
 ende doese wech gingen begonst iesus tot de scharen te segghen van ioanne wat zijt ghy wtghegaen in de woestijne te sien.
 een riet dat van den winde gheroert wort.
 maer wat zijt ghy wtghegaen te sien.
 eenen mensche met saechten kleederen bekleedt.
 siet die saechte kleederen dragen zijn in der koninghen huysen.
 maer wat zijt ghy wtghegaen te sien.
 eenen propheet.
 ia ick segghe v oock meerder dan een propheet.
 want dese isset van welcken gheschreuen is siet ick sende mynen enghel voor dijn aenghesichte die dynen wech bereyden sal voor dy.
 voorwaer ick segghe v onder de ghene die van vrouwen gheboren zijn is niemant opghestaen die grooter zy dan ioannes de dooper.
 nochtans die de minste is in het koninckrijcke der hemelen is meerder dan hy.
 ende van de dagen ioannis des doopers aen tot nu toe lijdt het koninckrijcke der hemelen gewelt ende die gewelt doen die nemen het in.
 want alle de propheten ende de wet hebben tot ioannem ghepropheteert.
 ende so ghy het wilt aennemen hy is elias die komen soude.
 wie ooren heeft om te hooren die hoore.
 maer wien sal ick dit gheslachte ghelijcken.
 het is ghelijck de kinderen die op de marckten sitten ende tot hare ghesellen toeroepen seggende.
 wy hebben v metter fluyte ghespeelt ende ghy en hebt niet gedanst.
 wy hebben v klaechlieden ghesonghen ende ghy en hebt niet gheweent.
 want ioannes is gekomen niet etende noch drinckende.
 ende sy seggen hy heeft den duyuel.
 de sone des menschen is gekomen etende ende drinckende ende sy seggen siet daer een mensche die een vraet ende wijnsuyper is ende een vrient der tollenaren ende sondaren.
 nochtans is de wijsheyt gherechtueerdicht gheweest van hare kinderen.
 doe heeft hy den steden daer syne krachten veel gheschiet waren begonnen aldus te verwijten om dat sy haer niet bekeert en hadden.
 wee dy chorazin wee dy bethsaida.
 want hadden in de steden tyro ende sidon de krachten ghedaen gheweest die in v ghedaen zijn sy hadden voortijden in den sacke ende asschen sittende haer bekeert.
 doch segge ick v het sal tyro ende sidon verdragelicker wesen inden dach des oordeels dan v.
 ende du capernaum die du tot den hemel verheuen hebst gheweest du salt totter hellen vernedert worden.
 want hadden onder de sodomiten die krachten gedaen geweest die in dy gedaen zijn sy waren tot op desen dach ghebleuen doch segghe ick v het sal den lande van zodoma verdraghelicker zijn inden dach des oordeels dan dy.
 te dier seluer tijt antwoordde iesus ende seyde.
 ick dancke dy vader heere des hemels ende der aerden dat du dese dingen voor de wijse ende verstandighe verborgen hebst ende hebst de selue den kleynen gheopenbaert.
 ia vader want het heeft dy also behaecht.
 alle dinck is my ouergegeuen van mynen vader.
 ende niemant kent den sone dan de vader.
 noch den vader kent niemandt dan de sone ende dien het de sone sal willen openbaren.
 koemt tot my alle die vermoeyt ende beladen zijt ende ick sal v verquicken.
 neemt mijn iock op v ende leert van my dat ick saechtmoedich ben ende ootmoedich van herten.
 ende ghy sult ruste vinden voor uwe zielen.
 want mijn iock is lieflick ende mijn last is licht.
 te dier tijdt ghinck iesus op den sabbath door het ghesaeyde ende zijn discipulen waren hongherich ende begonden aren te plucken ende te eten.
 de phariseen dat siende seyden tot hem.
 siet daer dyne discipulen doen dat niet gheoorloeft en is op den sabbath.
 maer hy seyde hen.
 en hebt ghy niet gelesen wat dauid dede doe hem hongherde ende die met hem waren.
 hoe hy in dat huys gods ginck ende de thoonbrooden att die hem niet geoorloeft en waren te eten noch den genen die met hem waren dan alleenlick den priesteren.
 of en hebt ghy niet ghelesen in de wet dat de priesters den sabbath ontheylighen inden tempel op de sabbathen ende nochtans ontschuldich zijn.
 ende ick segghe v dat hier een is meerder dan den tempel.
 ende waert dat ghy wist wat dat zy ick wil barmherticheyt ende niet offerhande.
 ghy en soudt de ontschuldighe niet verdoemt hebben.
 want des menschen soon is heere oock ouer den sabbath.
 ende als hy van daer ginck quam hy in haer vergaderinghe.
 ende siet daer was een mensche die een dorre hant hadde ende sy vraechden hem segghende.
 ist oock gheoorloeft op den sabbath te genesen.
 op dat sy hem mochten beschuldighen.
 doe seyde hy tot hen.
 wie sal daer zijn een mensche onder v die een schaep hebben sal ende so dat op den sabbath in eenen put viele en soude hy dat niet aengrijpen ende op heffen.
 ende hoe veel is nu een mensche weerdiger dan een schaep.
 so ist dan gheoorloeft op den sabbath goet te doen.
 doe seyde hy tot dien mensche.
 streckt dijn hant wt.
 ende hy strecktese wt.
 ende sy wert weder ghesont ghelijck de ander.
 doe gingen de phariseen wt ende hielden raet teghen hem hoe sy hem ter doot brenghen mochten.
 maer iesus dat wetende ontweeck van daer.
 ende hem volchden vele scharen na ende hy heeldese alle.
 ende verboot hen scherpelic dat sy hem niet openbaer maken en souden.
 om dat veruult soude worden dat daer ghesproken was door esaiam den propheet segghende.
 siet mijn knecht welcken ick vercoren hebbe mijn beminde inden welcken mijn ziele haer welbehaghen ghenomen heeft.
 ick sal mynen gheest op hem setten ende hy sal den heydenen dat oordeel vercondighen.
 hy en sal niet kijuen noch roepen noch daer en sal niemant zijn stemme opter straten hooren.
 het ghebroken riet en sal hy niet breken ende het roockende vlas en sal hy niet wtlesschen tot dat hy het oordeel wtbrenge tot ouerwinninge.
 ende de heydenen sullen in synen name hopen.
 doe wert tot hem gebracht een beseten mensche die blindt ende stom was ende hy maecten ghesont so dat de blinde ende stomme sprack ende sach.
 ende alle de scharen werden verschrict ende seyden.
 is dese niet de sone dauids.
 maer de phariseen dat ghehoort hebbende seyden.
 dese drijft de duyuelen niet wt dan door beelzebub den ouersten der duyuelen.
 ende iesus bekennende hare gedachten seyde tot hen.
 een yeghelick koninckrijck dat teghen hemseluen ghedeylt is wort verwoest.
 ende een yegelicke stadt oft huys teghen hemseluen ghedeylt en sal niet langhe staen.
 indien nu de satan den satanam wtdrijft so is hy teghen hemseluen ghedeylt.
 hoe sal dan zijn rijcke bestaen.
 ende indien ick de duyuelen door beelzebub wtdrijue door wien drijuense dan uwe sonen wt.
 daerom sullen sy uwe richters wesen.
 maer indien ick de duyuelen door den geest gods wtdrijue so is dat konincrijck gods tot v ghekomen.
 of hoe kan yemant tot eens machtighen huys ingaen ende zijn vaten wechroouen ten zy dat hy eerst den machtighen gebonden hebbe ende als dan sal hy zijn huys beroouen.
 wie met my niet en is die is teghen my.
 ende wie met my niet en vergadert die verstroyt.
 hierom segghe ick v alle sonde ende lasteringhe sal den menschen vergheuen worden.
 maer de lasteringhe tegen den gheest sal den menschen niet vergheuen worden.
 ende so wie spreken sal teghen den sone des menschen het sal hem vergheuen worden.
 maer so wie spreken sal teghen den heyligen gheest het en sal hem niet vergheuen worden noch in dese werelt noch in de toecomende.
 maect den boom goet ende zijn vrucht goet.
 of maect den boom quaet ende zijn vrucht quaet want wt de vrucht wort den boom bekent.
 ghy aderen ghebroetsel hoe soudt ghy konnen goet spreken de wijle ghy quaet zijt.
 want wt de oueruloedicheyt des herten spreect de mont.
 een goet mensche brengt goet voort wt den goeden schat zijns herten.
 ende een boos mensche brengt boosheyt voort wt den boosen schat.
 maer ick segghe v dat de menschen in den daghe des oordeels rekenschap gheuen sullen van eenen yeghelicken onnutten woorde dat sy ghesproken sullen hebben.
 want wt dyne woorden saltu gherechtueerdicht worden ende wt dyne woorden saltu verdoemt worden.
 doe antwoordden sommighe wt de schriftgheleerde ende phariseen seggende.
 meester wy willen van dy een teecken sien.
 den welcken hy antwoordde ende seyde.
 dit boose ende ouerspelige gheslachte begheert teecken.
 ende hen en sal gheen teecken gegeuen worden anders dan dat teecken ione des propheten.
 want ghelijck ionas was inden buyck des waluischs drye daghen ende drye nachten.
 also sal de sone des menschen wesen in het herte der aerden drye daghen ende drye nachten.
 de mannen van niniue sullen opstaen in het oordeel met desen gheslachte ende sullent verdoemen.
 want sy hebben hen bekeert door de predikinghe ione ende siet hier een te deser plaetse die meer is dan ionas.
 de koninginne vanden suyden sal opstaen in het oordeel met dit gheslachte ende salt verdoemen.
 want sy quam van de eynden der aerden om salomons wijsheyt te hooren ende siet hier een te deser plaetse die meer is dan salomon.
 wanneer de onreyne gheest wt den mensche wtgheuaren is so doorwandeldt hy door dorre plaetsen soeckende ruste ende vintse niet.
 dan seyt hy.
 ick sal wederkeeren tot mijn huys daer ick wtghegaen ben.
 ende als hy daer ghekomen is vint hijt ledich met bessemen ghekeert ende verciert dan gaet hy ende neemt met hem seuen ander geesten die booser zijn dan hy selue ende komen daer in ende bewoonent daer.
 ende het laetste dies menschen wort erger dan het eerste.
 doe hy noch tot de scharen sprack siet zijn moeder ende syne broeders waren buyten begheerende hem te spreken.
 ende een seyde tot hem.
 siet daer dijn moeder ende dyne broeders zijn daer buyten begeerende dy te spreken.
 hy antwoordde ende seyde tot den genen diet hem gheseyt hadden.
 wie is mijn moeder ende wie zijn mijn broeders.
 ende streckende zijn hant ouer syne discipulen seyde.
 siet mijn moeder ende myne broeders.
 want so wie den wille mijns vaders doet die in de hemelen is dat is mijn broeder ende suster ende moeder.
 te dien daghe iesus wt den huyse ghegaen zijnde sat by der zee.
 ende tot hem vergaderden vele scharen so dat hy in een schipken ginck sitten.
 ende alle de scharen stonden op den oeuer.
 ende hy sprack tot hen vele dingen door ghelijckenissen segghende.
 siet een saeyer ginck wt om te saeyen.
 ende als hy saeyde is een deel des zaets by den weghe gheuallen.
 ende de voghelen des hemels zijn ghekomen ende hebbent gheeten.
 ende het ander is gheuallen in steenachtighe aerde daer het niet veel aerde en hadde.
 ende het ginck terstont op om dat het gheen diepte der aerden en hadde.
 ende de sonne opghegaen zijnde so ist verbrant gheworden ende daerom dat het gheenen wortel en hadde ist verdorret.
 ende het ander is gheuallen onder de doornen.
 ende de doornen zijn ghewassen ende hebbent versmacht.
 ende het ander is gheuallen in goede aerde.
 ende heeft vrucht ghegheuen deen graen hondertfout dander tsestichfout ende dander dertichfout.
 wie ooren heeft om te hooren die hoore.
 ende syne discipulen tot hem komende seyden hem.
 waerom spreeckstu tot hen door ghelijckenissen.
 hy antwoordde ende seyde hen.
 daerom dattet v ghegheuen is de verborghentheden des koninckrijcx der hemelen te verstaen.
 maer desen is dat niet ghegheuen.
 want wie daer heeft dien sal ghegheuen worden ende hy sal oueruloedich worden.
 maer wie niet en heeft van hem sal ghenomen worden oock dat hy heeft.
 daerom spreke ick tot haer door ghelijckenissen om dat sy siende niet en sien ende hoorende niet en hooren noch oock en verstaen.
 so wort dan de prophecie esaie in hen veruult die daer seyt.
 met ooren sult ghy hooren ende niet verstaen.
 ende met den oogen sult ghy sien ende niet bemercken.
 want het herte deses volcks is vet gheworden ende sy hebben swaerlick gehoort met hare ooren ende hare ooghen hebben sy toegesloten.
 op dat sy niet en sien met de ooghen ende met den ooren hooren ende met de herten verstaen ende dat sy hen niet en bekeeren ende dat ickse ghesont make.
 maer uwe oogen zijn salich want sy sien ende uwe ooren want sy hooren.
 want voorwaer ick segghe v dat vele propheten ende rechtueerdighe hebben begheert te sien dat ghy siet ende en hebbent niet gesien.
 ende te hooren dat ghy hoort ende en hebbent niet gehoort.
 hoort ghy dan de ghelijckenisse des saeyers.
 als yemant dat woort vanden konincrijcke hoort ende niet en verstaet dan koemt de boose ende neemt wech dat in zijn herte gesaeyt is.
 dit is de ghene die by den weghe besaeyt is.
 maer die in de steenachtighe aerde besaeyt is dat is de ghene die dat woort hoort ende dat terstont met blijschap ontfangt.
 ende hy en heeft gheenen wortel in hemseluen maer is ongestadich.
 ende als daer verdruckinghe koemt oft veruolginghe om het woort so wort hy terstont gheerghert.
 ende die onder de doornen besaeyt is.
 dat is de ghene die dat woort hoort maer de sorchuuldicheyt deser werelt ende de verleydinghe des rijckdoms versmachten dat woort ende het wort onuruchtbaer.
 ende die in de goede aerde besaeyt is.
 dat is de ghene die dat woort hoort ende verstaet ende eyndelick vruchtbaer is ende draecht het een hondert het ander tsestich ende het ander dertich.
 een ander ghelijckenisse heeft hy haer voorgheleyt segghende.
 het koninckrijck der hemelen is ghelijck een mensche die goet zaedt in synen acker ghesaeyt hadde.
 ende als de menschen sliepen quam zijn vyant ende saeyde onkruyt midden in de tarwe ende ginck wech.
 ende als het kruyt opghewassen was ende vrucht droech doen sachmen oock dat onkruyt.
 doe ginghen de dienstknechten des huysheeren ende seyden hem.
 heere en hebstu niet goet zaet in dynen acker gesaeyt.
 van waer heeft hy dan dat onkruyt.
 ende hy seyde tot hen.
 de vyantsche mensche heeft dat gedaen.
 ende de dienstknechten seyden tot hem.
 wiltu dan dat wy gaen ende dat versamelen.
 hy seyde.
 neen.
 op dat ghy dat onkruyt vergaderende niet oock te ghelijcke de tarwe wt en pluckt.
 laetse beyde te samen opwassen tot den oogst.
 ende in den tijt des oogsts sal ick tot de maeyers segghen.
 vergadert eerst dat onkruyt ende bindet in busselen om te verbranden.
 maer de tarwe vergadert in mijn schure.
 een ander ghelijckenisse heeft hy hen voorgheleyt segghende.
 het koninckrijcke der hemelen is ghelijck een mostaertzaet dwelck een mensche heeft ghenomen ende in synen acker ghesaeyt.
 het welcke het minste is onder alle de zaden.
 maer wanneert opghewassen is dan isset het grootste onder de moeskruyden.
 ende het wort een boom also dat de voghelen des hemels komen ende nestelen in syne tacken.
 een ander ghelijckenisse sprack hy tot hen segghende.
 het konincrijcke der hemelen is ghelijck eenen deessem welcken een vrouwe nam ende verboch hem in drye maten meels tot dat het al ghesuert was.
 alle dese dinghen heeft iesus tot de scharen ghesproken in ghelijckenissen.
 ende sonder ghelijckenisse en heeft hy hen niet ghesproken.
 op dat veruult worde dat gesproken is door den propheet segghende.
 ick sal mynen mont op doen in gelijckenissen.
 ick sal wtspreken dat verborgen is geweest vanden beginne der werelt.
 als nu iesus de scharen gelaten hadde quam hy in huys.
 ende zijn discipulen quamen tot hem segghende.
 verclaert ons de ghelijckenisse vanden onkruyde des ackers.
 ende hy antwoorddende heeft tot hen gheseyt.
 die dat goede zaet saeyt is de sone des menschen.
 de acker is de werelt ende het goede zaet zijn de kinderen des konincrijcx ende het onkruyt zijn de kinderen des boosen.
 de vyandt diese saeyt is de duyuel.
 de oogst is de voleyndinghe des wereldts.
 de maeyers zijn de enghelen.
 ghelijckerwijs dan het onkruydt vergadert wort ende met vyer verbrant.
 also salt oock in de voleyndinghe deser werelt gheschieden.
 de sone des menschen sal syne enghelen senden ende sy sullen wt synen koninckrijcke vergaderen alle erghernisse ende de gene die ongherechticheyt doen.
 ende sullense inden vyerighen ouen worpen daer sal weeninghe zijn ende knersselinghe der tanden.
 dan sullen de rechtueerdighe blincken ghelijck de sonne int koninckrijck haers vaders.
 wie ooren heeft om te hooren die hoore.
 wederom dat koninckrijck der hemelen is ghelijck eenen schatte in den acker verborghen welcken een mensche vandt ende verberchde ende van blijschappe die hy daer in hadde ginck ende verkocht al wat hy hadde ende kocht dien acker.
 wederom het koninckrijck der hemelen is ghelijck eenen koopman die schoone peerlen sochte.
 de welcke als hy eene kostelicke peerle gheuonden hadde ghinck ende verkochte al wat hy hadde ende kochte dien.
 wederom dat koninckrijck der hemelen is ghelijck een nette dat gheworpen is in de zee ende allerley maniere van visschen versamelt.
 het welcke als het vol was de visschers opghetoghen hebben aenden oeuer.
 ende sittende hebben sy wtghelesen dat goede in hare vaten maer het quade wierpen sy wt.
 also salt in de voleyndinghe der werelt wesen.
 de enghelen sullen wtgaen ende de boose midden wt de rechtueerdighe wtscheyden.
 ende sullense inden vyerighen ouen worpen.
 daer sal wesen weeninge ende knersselinghe der tanden.
 ende iesus seyde tot hen.
 hebt ghy dit al verstaen.
 sy seyden tot hem.
 ia heere.
 ende hy seyde tot hen.
 daerom een yegelick schriftgheleerde gheleert tot den koninckrijcke der hemelen is ghelijck eenen huysheere die wt synen schatte nieu ende oudt voortbrengt.
 ende het is gheschiet als iesus dese ghelijckenissen voleyndt hadde tooch hy van daer.
 ende ghekomen in zijn vaderlandt leerdese in hare vergaderinghen so dat sy hen verschricten ende seyden.
 van waer koemt desen dese wijsheyt ende dese krachten.
 is dese niet de sone des timmermans.
 en is niet zijn moeder ghenaemt maria.
 ende syne broeders iacobus ende ioses ende simon ende iudas.
 ende syne susters en zijn sy niet alle by ons.
 van waer koemt dan desen dit alles.
 ende sy waren aen hem gheerghert.
 maer iesus seyde tot hen.
 gheen propheet en is sonder eere dan in zijn vaderlant ende in zijn huys.
 ende hy en heeft daer niet veel krachten ghedaen om haers ongheloofs wille.
 te dier tijt hoorde herodes de vieruorst het gheruchte van iesu.
 ende seyde tot syne knechten dese is ioannes de dooper.
 hy is opghestaen van de doode ende daerom wercken de krachten in hem.
 want herodes hadde ioannem geuangen ende gebonden ende inden karcker geset om herodias de huysvrouwe philippi zijns broeders.
 want ioannes seyde tot hem.
 het en is dy niet gheoorloeft haer te hebben.
 ende hy begheerde hem te dooden maer hy vreesde het volck.
 want sy hielden hem voor een propheet.
 ende doe herodis gheboorten dach gehouden wert danste herodias dochter in het midden ende het behaechde herodi.
 waerom hy met eede beloefde haer te gheuen wat sy begheeren soude.
 ende sy te voren onderwesen van haer moeder seyde.
 gheeft my hier in een schotel het hooft ioannis des doopers.
 ende de koninck wert droeuich.
 nochtans om den eedt ende de ghene die met hem ter tafel saten gheboot hijt te gheuen.
 ende sandt den scherprichter ende onthalsde ioannem in den karcker.
 ende zijn hooft wert ghebracht in een schotel ende den dochterken ghegheuen.
 ende sy droecht tot haer moeder.
 doe zijn syne discipulen toeghegaen ende hebben het lichaem wechghenomen ende begrauen.
 ende ginghen ende bootschaptent iesu.
 doe iesus dat hoorde weeck hy van daer henen te schepe tot een woeste plaetse alleene.
 ende als dat de scharen hoorden volchden sy hem na te voete wt de steden.
 ende iesus wtgaende sach veel volcks ende wert beweecht met barmherticheyt ouer hen ende heelde hare krancken.
 ende doent nu late gheworden was quamen syne discipulen tot hem ende seyden.
 dese plaetse is woest ende de dach is nu doorgegaen.
 laet de scharen gaen dat sy gaen in de dorpen ende hen seluen spijse koopen.
 maer iesus seyde hen.
 sy en hebben geenen noot wech te gaen.
 gheeft ghy hen te eten.
 ende sy seyden tot hem.
 wy en hebben hier niet dan vijf brooden ende twee visschen.
 doe seyde hy.
 brengt my die hier.
 ende als hy den scharen gheheeten hadde op het gras te sitten ende de vijf brooden ende de twee visschen ghenomen hadde sach hy op na den hemel ende dancte.
 ende als hy de brooden ghebroken hadde gaf hyse den discipulen.
 ende de discipulen gauense den scharen.
 ende sy aten alle ende werden versaedt ende sy namen op het ouerschot der brocken twaelf volle koruen.
 ende die daer gheeten hadden waren ontrent vijf duysent mannen behaluen de vrouwen ende de kinderen.
 ende terstont dwanck iesus syne discipulen int schipken te klimmen ende voor hem ouer te varen te wijle hy de scharen van hem liet.
 als hy nu de scharen van hem gelaten hadde ginck hy op den berch alleene om te bidden.
 ende doe het nu laet gheworden was was hy daer alleen.
 ende het schipken was nu midden in de zee ghequelt van de baren.
 want de windt was hen teghen.
 ende ter vierder wake des nachts ginck iesus tot hen wandelende op de zee.
 ende doe hem syne discipulen saghen op de zee wandelen werden sy beroert segghende.
 het is een schijnsel ende kreesschen wt van vreese.
 maer terstont sprackse iesus aen seggende.
 hebt goeden moet ick bent en vreest niet.
 doe antwoordde hem petrus ende seyde.
 heere in dien du het bist so ghebiet my tot dy te komen op het water.
 ende hy seyde.
 koemt.
 ende petrus wt het schipken ghetreden wandelde op de wateren om tot iesum te gaen.
 maer den stercken wint siende vreesde hy ende als hy begonste te sincken riep hy seggende.
 heere behoedt my.
 ende terstont iesus de hant wtstekende heeft hem aenghegrepen ende tot hem gheseyt.
 du kleyngheloouige waer toe hebstu gewanckelt.
 ende doe sy int schipken ghegaen waren stilde de wint.
 ende die int schipken waren quamen ende baden hem aen seggende.
 warachtelick du bist gods sone.
 ende als sy ouer ghescheept waren quamen sy in het lant gennezareth.
 ende als de mannen van dier plaetse hem bekenden sonden sy in dat gheheele omliggende lant ende brochten tot hem alle de onghesonde.
 ende baden hem dat sy alleenlick zijn kleedts zoom raken mochten.
 ende alle die hem raeckten werden ghesont.
 doe quamen tot hem de schriftgheleerden ende phariseen van ierusalem segghende.
 waerom ouertreden dyne discipulen de insettinghe der ouderen.
 want sy en wasschen hare handen niet als sy broot eten.
 hy antwoordde ende seyde hen.
 waeromme ouertreedt ghy oock dat gebot gods door uwe insettinghe.
 want god heeft gheboden seggende.
 eert dynen vader ende dyne moeder.
 ende wie synen vader of zijn moeder vloect die sal de doot steruen.
 maer ghy segt so wie daer seyt tot synen vader of tot zijn moeder.
 so wat gaue van my gheoffert wort sal dy te nutte komen die doet wel ende en sal synen vader noch zijn moeder niet eeren.
 ende ghy hebt gods ghebot te niete ghemaeckt om uwe insettinghe.
 ghy geueynsde wel heeft esaias van v ghepropheteert segghende.
 dit volck koemt by my met den monde ende eert my met de lippen maer haer herte is verre van my.
 maer te vergheefs eeren sy my leerende voor leeringhen gheboden der menschen.
 ende als hy de schare tot hem geroepen hadde seyde hy hen.
 hoort ende verstaet.
 dat ten monde ingaet en ontreynicht den mensche niet.
 maer wat ten monde wt koemt dat ontreynicht den mensche.
 ende syne discipulen bykomende seyden hem.
 hebstu niet bekent dat de phariseen dit woort hoorende gheerghert zijn gheweest.
 hy antwoordde ende seyde.
 alle plantinghe die mijn hemelsche vader niet geplant en heeft sal wtgheroeyt worden.
 laetse varen sy zijn blinde leydtslieden der blinden ende indien de een blinde den anderen blinden leyt so sullen sy beide in de gracht vallen.
 petrus antwoordende seyde tot hem.
 verklaert ons dese ghelijckenisse.
 iesus seyde.
 sijt ghy oock noch sonder verstant.
 en verstaet ghy noch niet dat so wat ten monde ingaet dat het tot den buyck ingaet ende wort inden stoelganck wtgheworpen.
 maer dat ten monde wt koemt dat koemt wt het herte ende dat ontreynicht den mensche.
 want wt het herte komen boose ghedachten moort ouerspel hoererien dieuerien valsche ghetuyghenissen lasteringhen.
 dese zijnt die den mensche ontreynigen.
 maer met onghewasschen handen te eten dat ontreynicht den mensche niet.
 ende iesus van daer gaende is gheweken tot de eynden tyri ende sidonis.
 ende siet een cananeische vrouwe van die eynden wtgegaen riep seggende tot hem.
 heere dauids sone ontfermt dy myner mijn dochter is deerlick vanden duyuel ghequelt.
 ende hy en antwoordde haer niet een woort.
 doe zijn syne discipulen toeghetreden ende hebben hem ghebeden segghende.
 verlaetse want sy roept ons na.
 maer hy antwoorddende seyde.
 ick en ben niet ghesonden dan tot de verloren schapen des huys israels.
 ende sy quam ende aenbadt hem seggende.
 koemt my te hulpe.
 maer hy antwoordde ende seyde.
 het en is niet goet het broot der kinderen te nemen ende den hondekens toe te worpen.
.
 ende sy seyde.
 ia heere.
 want de hondekens eten van de brocxkens die van haerder heeren tafel vallen.
 doe antwoordde iesus ende seyde tot haer.
 o vrouwe groot is dijn gelooue dy gheschiede ghelijck du wilt.
 ende haer dochter is ghesont gheworden van dier vren aen.
 ende als iesus van daer ghegaen was quam hy by de galileetsche zee.
 ende klam op eenen berch ende sat daer neder.
 doe quamen vele scharen tot hem brenghende met hen kreupele blinde stomme lamme ende veel andere.
 ende wierpense voor de voeten iesu ende hy heeldese.
 so dat de scharen hen verwonderden siende de stomme spreken de lamme ghesont de kreupele wandelende ende de blinde siende.
 ende sy presen den god israels.
 ende iesus syne discipulen roepende seyde.
 ick worde beroert met barmherticheyt ouer de scharen.
 want sy nu drye daghen by my ghebleuen zijn ende en hebben niet te eten.
 ende ick wilse niet vastende laten gaen op dat sy op den wech niet en beswijmen.
 ende syne discipulen seyden tot hem.
 van waer krijgen wy so veel broots in de woestijne om so groote scharen te spijsen.
 ende iesus seyde tot hen.
 hoe veel brooden hebt ghy.
 sy seyden.
 seuen ende weynich vischkens.
 doe gheboot hy den scharen neder te sitten op der aerden.
 ende de seuen brooden ende de vischkens ghenomen hebbende dancte hy ende brackse ende gafse synen discipulen ende de discipulen gauense den volcke.
 ende sy aten alle ende werden versaedt.
 ende sy namen op dat van de brocken ouerghebleuen was seuen volle koruen.
 ende die daer gheeten hadden waren vier duysent mannen sonder de vrouwen ende kinderen.
 ende als hy de scharen hadde ghelaten tradt hy in een schipken ende quam in de palen magdala.
 ende als de phariseen ende sadduceen daer ghekomen waren so versochten sy hem begeerende dat hy hen een teecken wt den hemel woude thoonen.
 maer hy antwoordde ende seyde tot hen.
 des auonts segt ghy.
 schoon weder.
 want de hemel is root.
 ende des morghens segt ghy heden onweder.
 want de hemel is root ende droeuich.
 ghy gheueynsde kondt ghy het aensichte des hemels onderscheyden.
 ende en kondt ghy de teeckenen der tijden niet onderscheyden.
 het boose ende ouerspelighe gheslachte soect een teecken.
 maer hen en sal gheen teecken gegeuen worden dan dat teecken ione des propheten.
 ende hy verlietse ende ginck wech.
 ende doe syne discipulen op de ander zijde ghekomen waren hadden sy vergeten brooden mede te nemen.
 ende iesus seyde tot hen.
 siet toe ende wacht v van den deessem der phariseen ende sadduceen.
 ende sy ouerleyden onder malcanderen segghende.
 het is om dat wy gheen brooden mede ghenomen hebben.
 ende iesus dat bekennende seyde.
 ghy cleyngheloouighe wat ouerlegt ghy onder malcanderen dat ghy gheen brooden mede ghenomen hebt.
 verstaet ghy noch niet.
 noch en ghedenckt ghy niet van de vijf brooden ghegheuen onder vijf duysent mannen ende hoe veel koruen ghy opnaemt.
 noch der seuen brooden ghegheuen onder vier duysent mannen ende hoe veel koruen ghy opnaemt.
 hoe en verstaet ghy niet dat ick v vanden broode niet geseyt en hebbe dat ghy v wachten soudt van den deessem der phariseen ende sadduceen.
 doe verstonden sy dat hy niet gheseyt en hadde dat sy hen souden wachten vanden deessem des broots.
 maer van de leere der phariseen ende sadduceen.
 ende doe iesus gekomen was in de deelen cesaree philippi vraechde hy syne discipulen segghende.
 wie segghen de menschen dat ick ben.
 die sone des menschen.
 sy seyden.
 sommige ioannes de dooper.
 sommighe elias.
 sommighe ieremias.
 oft een vanden propheten.
 hy seyde tot hen.
 maer wie segt ghy dat ick ben.
 simon petrus antwoordde ende seyde.
 du bist christus de sone des leuendighen gods.
 ende iesus antwoordende seyde tot hem.
 salich bistu simon iona sone want vleesch ende bloet en heeft dy dat niet gheopenbaert maer mijn vader die in de hemelen is.
 ende ick segge dy oock dat du bist petrus ende op dese petra sal ick mijn ghemeynte timmeren ende de poorten der hellen en sullense niet ouerweldighen.
 ende ick sal dy de sleutelen des koninckrijcx der hemelen geuen.
 ende wat du binden salt op der aerden dat sal inden hemel ghebonden wesen.
 ende wat du ontbinden salt op der aerden dat sal inden hemel ontbonden wesen.
 doe verboot hy synen discipulen dat zijt niemanden segghen en souden dat hy iesus die christus ware.
 van dier tijt aen begonst iesus synen discipulen te kennen te geuen dat hy moeste gaen nae ierusalem ende vele lijden van de ouderlinghen ende ouerpriesteren ende schriftgeleerden ende ghedoodt worden ende ten derden daghe opghewect worden.
 ende petrus hem bezijden ghenomen hebbende begonst hem te straffen segghende.
 heere weest dy ghenadich dit sal dy geensins gheschieden.
 maer hy keerde hem om ende seyde tot petrum.
 wijckt wech van my satana wnat du bist my hinderlic.
 want du versinnest met dat gods is maer dat der menschen is.
 doe seyde iesus tot syne discipulen.
 so my yemant wilt na komen die versake hemseluen ende neme zijn cruyce op ende volge my na.
 want so wie zijn leuen wil behouden die salt verliesen.
 maer wie zijn leuen verliesen sal om mynent wille die salt vinden.
 want wat wort een mensche gheholpen of hy de gheheele werelt wonne ende zijn ziele verliest.
 oft wat sal een mensche gheuen daer hy zijn ziele mede wederlosse.
 want de sone des menschen sal komen in de eerlickheyt zijns vaders met syne enghelen.
 ende dan sal hy eenen yeghelicken verghelden na syne wercken.
 voorwaer segghe ick v daer zijn sommighe van die hier staen die den doot niet smaken en sullen tot dat sy den sone des menschen sullen sien komen in zijn koninckrijcke.
 ende na ses dagen nam iesus petrum ende iacobum ende ioannem synen broeder ende leyddese wech alleen op eenen hooghen berch.
 ende hy is verandert gheworden voor hen ende zijn aensicht wert blinckende ghelijck de sonne.
 ende syne kleederen zijn wit gheworden ghelijck het licht.
 ende siet van hen werden ghesien moses ende elias met hem sprekende.
 doe antwoordde petrus ende seyde tot iesum.
 heere het is goet dat wy hier zijn.
 so du wilt laet ons hier drye tabernaculen maken dy eenen ende mosi eenen ende elie eenen.
 doe hy noch sprekende was siet een luchtighe wolcke beschaduwedese.
 ende siet een stemme wt de wolcke segghende.
 dese is mijn wel lieue sone inden welcken ick mijn welbehagen ghenomen hebbe.
 hoort hem.
 doe dit de discipulen hoorden vielen sy op hare aensichten ende vreesden seere.
 ende iesus quam ende raectese segghende tot hen.
 staet op ende en vreest niet.
 ende doe sy hare ooghen opgheheuen hadden en saghen sy niemant dan iesum alleene.
 ende doe sy den berch neder ginghen gheboot hy hen segghende.
 en segt niemant dit ghesichte tot dat de sone des menschen vanden dooden opstaet.
 ende syne discipulen vraechden hem segghende.
 wat segghen dan de schriftgheleerde dat elias eerst komen moet.
 ende iesus antwoordende seyde hen.
 elias sal wel eerst komen ende sal alle dinghen te rechte brenghen.
 maer ick segghe v dat elias nu ghekomen is ende sy en hebben hem niet ghekent.
 maer sy hebben hem ghedaen wat sy wilden.
 also sal oock de sone des menschen van hen lijden.
 doe verstonden de discipulen dat hy hen van ioanne den dooper seyde.
 ende als sy tot de schare ghekomen waren quam tot hem een mensche buyghende voor hem de knyen segghende.
 heere ontferme dy ouer mynen sone want hy is maensieck ende wort deerlick ghequelt.
 so dat hy dickwil valt int vyer ende dickwil int water.
 ende ick hebben voor dyne discipulen ghebracht maer sy en hebben hem niet konnen ghenesen.
 ende iesus antwoordende seyde.
 o ongheloouich ende verkeert gheslachte hoe langhe sal ick met v wesen.
 hoe lange sal ick v lijden.
 brengten my hier.
 ende iesus strafte den duyuel ende hy ginck wt van hem.
 ende het kint wert ghenesen van dier vren aen.
 doe gingen zijn discipulen tot hem alleen ende seyden.
 waerom en konden wy hem niet wtdrijuen.
 ende iesus seyde tot hen.
 om ws ongheloofs wille.
 want voorwaer segghe ick v dat indien ghy ghelooue hebt so groot als een mostaert zaet ghy sult tot desen berghe segghen.
 gaet henen van hier derwaerts ende hy sal gaen ende niet en sal v onmoghelick wesen.
 maer dese aert en vaert niet wt dan door bidden ende vasten.
 ende doe sy in galilea verkeerden seyde iesus tot hen.
 het sal gheschieden dat de sone des menschen sal ouergheleuert worden in der menschen handen ende sy sullen hem dooden ende ten derden daghe sal hy opgheweckt worden.
 ende sy zijn seer bedroeft gheworden.
 ende als sy ghekomen waren te capernaum doe gingen tot petrum die dat didragma ontfinghen ende seyden hem.
 v meester en betaelt hy het didragma niet.
 hy seyde.
 ia.
 ende doe hy in huys ghekomen was voorquam hem iesus ende seyde.
 wat dunct dy simon.
 de koningen der aerden van wien nemen sy tol of schattinghe.
 van haer kinderen oft van de vreemde.
 petrus seyde hem.
 van de vreemde.
 doe seyde hem iesus.
 so zijn dan de kinderen vrij.
 maer op dat wyse niet en ergheren so gaet henen tot de zee ende worpt den anghel.
 ende den visch die eerst op koemt dien neemt ende als du synen mont salt opghedaen hebben salt du eenen stater vinden.
 dien neemt ende geeften voor my ende dy.
 te dier seluer vre ginghen de discipulen tot iesum segghende.
 wie is de meeste int koninckrijcke der hemelen.
 ende iesus een kindeken tot hem gheroepen hebbende stelde dat midden onder hen ende seyde.
 voorwaer segghe ick v ten zy dat ghy v bekeert ende wort als de kinderkens so en sult ghy in het konincrijcke der hemelen niet komen.
 daerom so wie hemseluen vernedert ghelijck dit kindeken is dese is de grootste int koninckrijcke der hemelen.
 ende so wie sulck een kindeken ontfangt in mynen name die ontfangt my.
 ende so wie een van desen kleynen die aen my gheloouen vererghert het ware hem beter dat eenen grooten molensteen aen synen hals ghehanghen worde ende dat hy verdroncken worde in de diepte der zee.
 wee der werelt van de erghernissen.
 want het is noodich dat erghernissen komen.
 nochtans wee dien mensche door den welcken erghernisse koemt.
 indien dijn hant oft dijn voet dy erghert snijdtse af ende worptse wech van dy want het is dy beter totten leuen in te gaen kreupel oft lam zijnde dan twee handen oft twee voeten hebbende in dat eewige vyer geworpen te worden.
 ende so dijn ooghe dy erghert steecktse wt ende worptse wech van dy.
 want het is dy beter met eener ooge tot den leuen in te gaen dan twee ooghen hebbende in dat helsche vyer gheworpen te worden.
 siet toe dat ghy niet een van desen kleynen veracht.
 want ick segghe v dat hare enghelen in de hemelen altijdt sien het aenghesichte mijns vaders die in de hemelen is.
 want des menschen sone is ghekomen om salich te maken dat verloren was.
 wat dunct v of een man hondert schapen heeft ende een vanden seluen verdwaelt is en sal hy niet de neghen ende tnegentich verlaten ende gaen op de berghen om dat dwalende te soecken.
 ende indien het gheschiet dat hy het vindt voorwaer segge ick v hy verblijt hem meer daer ouer dan ouer de neghen ende tneghentich die niet ghedwaelt en hebben.
 als en ist niet den wille uwes vaders die in de hemelen is dat een van dese kleyne verloren gae.
 maer in dien dijn broeder aen dy sondicht so gaet henen ende straft hem tusschen dy ende hem alleene.
 in dien hy dy hoort so hebstu dynen broeder ghewonnen.
 ende indien hy dy niet en hoort so neemt noch eenen oft twee met dy.
 op dat alle woort besta inden mont van twee oft drye ghetuygen.
 in dien hy hen gheen ghehoor en gheeft so segt het der ghemeynte.
 ende in dien hy oock der ghemeynte gheen ghehoor en gheeft so houdt hem als een heyden ende tollenaer.
 voorwaer ick segghe v wat ghy op der aerden binden sult dat sal inden hemel gebonden wesen.
 ende wat ghy op der aerden ontbinden sult dat sal inden hemel ontbonden wesen.
 wederomme segghe ick v dat so daer twee onder v eens zijn op der aerden van eenich dinck dat sy begheeren sullen dat sal hen gheschieden van mynen vader die in de hemelen is.
 want waer twee oft drye vergadert zijn in mynen name daer ben ick midden onder hen.
 doe trad petrus tot hem ende seyde.
 hoe menichmael sal ick mynen broeder vergeuen als hy aen my sal sondighen.
 tot seuenmael.
 iesus seyde hem.
 ick en segghe dy niet tot seuenmael maer tot tseuentich mael seuenmael.
 daeromme is het konincrijcke der hemelen vergeleken eenen koninck die daer rekenschap met syne dienaren houden wilde.
 ende doe hy begonst te rekenen wert hem een schuldenaer toeghebracht die hem schuldich was thien duysent talenten.
 ende als hy niet en konde betalen beual zijn heere datmen hem soude verkoopen ende zijn wijf ende syne kinderen ende al wat hy hadde ende de schult betalen.
 so viel dan de dienstknecht neder ende aenbadt hem seggende.
 heere weest lanckmoedich ouer my ende ick salt dy betalen.
 ende de heere deses dienstknechts beroert zijnde met barmherticheyt heeft hem los ghelaten ende de schult quijt ghescholden.
 maer als de dienstknecht wtghegaen was heeft hy geuonden eenen syner mededienstknechten die hem hondert penningen schuldich was.
 dien greep hy ende track hem byder kelen segghende.
 betaelt dat du schuldich bist.
 so viel dan zijn mededienstknecht voor syne voeten neder ende badt hem segghende.
 weest lanckmoedich ouer my ende ick salt dy al betalen.
 ende hy en wilde niet.
 maer ginck ende wierp hem inden karcker tot dat hy de schult soude betaelt hebben.
 als syne mededienstknechten gesien hadden dat daer gheschiet was zijn sy seer bedroeft gheworden.
 ende als sy ghekomen waren verklaerden sy haren heere al dat gheschiet was.
 doe riep hem zijn heere ende seyde hem.
 du boose dienstknecht alle dese dyne schult hebbe ick dy quijt ghescholden om dat du my ghebeden hebst.
 behoordestu oock dynes mededienstknechts niet te ontfermen ghelijck ick oock dyner ontfermt hebbe.
 ende zijn heere toornich zijnde leuerde hem den pijnders ouer tot dat hy alle de schult soude betaelt hebben.
 also sal oock mijn hemelsche vader v doen ten zy dat ghy van herten vergheeft een yeghelick synen broeder zijn misdaet.
 ende het is gheschiet doe iesus dese woorden geeyndicht hadde tooch hy wt galilea ende quam ouer den iordaen in de palen des ioetschen lants.
 ende vele scharen volchden hem na.
 ende hy heeldese daer.
 doe ginghen de pharieen tot hem beproeuende hem ende segghende.
 is het den mensche gheoorloeft zijn wijf te verlaten om allerley oorsake.
 hy antwoordde ende seyde hen.
 en hebt ghy niet ghelesen die vanden beghinne den mensche ghemaect heeft dat hyse man ende wijf ghemaeckt heeft.
 ende seyde.
 hierom sal de mensche vader ende moeder verlaten ende synen wijue aenhangen ende die twee sullen een vleesch wesen.
 so en zijn sy nu niet meer twee maer een vleesch.
 daeromme wat god te samen gheuoecht heeft dat en verscheyde gheen mensche.
 sy seyden tot hem.
 waerom heeft dan moses gheboden eenen scheydbrief te gheuen ende haer te verlaten.
 hy seyde tot hen.
 om ws herten hardicheyt heeft v moses toeghelaten uwe wijuen te verlaten.
 maer vanden beghinne en heuet also niet gheweest.
 ende ick segghe v dat wie zijn wijf verlaet anders dan om hoererie ende een ander trout die doet ouerspel.
 ende wie de verlatene trout die doet ouerspel.
 syne discipulen seyden tot hem.
 staet de sake des menschen met den wijue also so en ist niet goet te trouwen.
 hy seyde.
 alle menschen en vaten dit woort niet maer dient ghegheuen is.
 want daer zijn ghesnedene die van moeders lijue also gheboren zijn.
 ende daer zijn ghesnedene die vanden menschen ghesneden zijn.
 ende daer zijn ghesnedene die henseluen ghesneden hebben om het koninckrijcke der hemelen.
 wie dit vaten kan die vate het.
 doe werden daer kinderkens tot hem ghebracht dat hy de handen op hen legghen ende bidden soude.
 ende de discipulen straftense.
 ende iesus seyde.
 laet de kinderkens ende en verbiet hen niet tot my te komen.
 want het koninckrijcke de hemelen behoort den sulcken toe.
 ende als hy hen de handen opgheleyt hadde is hy van daer ghegaen.
 ende siet daer tradt een tot hem ende seyde.
 goede meester wat sal ick goets doen op dat ick het eewighe leuen hebbe.
 ende hy seyde tot hem.
 wat naemstu my goet.
 daer en is niemant goet dan de eenighe god.
 maer wiltu ten eewighen leuen ingaen houdt de gheboden.
 hy seyde hem.
 welcke.
 ende iesus seyde.
 du salt niet dooden.
 du salt gheen ouerspel doen.
 du salt niet stelen.
 du salt gheen valsch ghetuyghenisse gheuen.
 du salt dynen vader ende dijn moeder eeren ende dynen naesten lief hebben gelijck dy seluen.
 de ionghelinck seyde tot hem.
 alle dese hebbe ick ghehouden van mijnder ionckheyt aen.
 wat ghebreeckt my noch.
 iesus seyde hem.
 so du wilt volmaeckt wesen gaet vercoopt wat du hebst ende gheuet den armen ende du salt eenen schat inden hemel hebben ende koemt volcht my na.
 doe de ionghelinck dit woort gehoort hadde is hy droeuich wech ghegaen.
 want hy hadde veel goets.
 ende iesus seyde tot synen discipulen.
 voorwaer segghe ick v dat een rijck mensche swaerlick sal in het konincrijcke der hemelen komen.
 ende wederom segghe ick v.
 het is lichtelicker dat een kabel doorgae door eender naelden ooghe dan dat een rijcke ingae int konincrijcke gods.
 als syne discipulen dat hoorden werden sy verslagen seggende.
 wie kan dan salich worden.
 ende iesus sachse aen seggende tot hen.
 by de menschen is dat onmogelick maer by god is alle dinck moghelick.
 doe antwoordde petrus ende seyde hem.
 siet wy hebbent al verlaten ende zijn dy na gheuolcht.
 wat sal ons dan wesen.
 ende iesus seyde hen.
 voorwaer segghe ick v dat ghy die my na gheuolcht zijt in de wedergheboorte als de sone des menschen sal sitten inden throon zijnder heerlicheyt sult ghy oock sitten op twaelf throonen oordeelende de twaelf gheslachten israels.
 ende so wie huysen of broeders of susters of vader of moeder of wijf of kinderen of ackers verlaet om mynen name die salt hondertfout ontfangen ende het eewighe leuen beeruen.
 maer vele die de eerste zijn sullen de laetste wesen.
 ende de laetste sullen de eerste wesen.
 vvant het koninckrijcke der hemelen is ghelijck eenen huysheere die des morghens vroech wtginck om arbeyders te hueren in synen wijngaert.
 ende als hy met de arbeyders eens gheworden was voor eenen penninck des daechs sandt hyse in synen wijngaert.
 ende wtgaende ontrent de derde vre sach hy andere op de marckt ledich staen.
 ende hy seyde tot hen.
 gaet ghy oock in mynen wijngaert.
 ende wat recht is sal ick v geuen.
 ende sy ginghen.
 wederom wtgaende ontrent der sester ende der negenster vren dede hy desghelijcx.
 ende wtgaende ontrent der elfster vren heeft hy andere gheuonden ledich staende ende seyde tot hen.
 wat staet ghy hier den gheheelen dach ledich.
 sy segghen hem.
 want ons niemandt ghehuert en heeft.
 hy seyde tot hen.
 gaet ghy oock in mynen wijngaert ende ghy sult ontfanghen wat recht is.
 ende als het nu late geworden was seyde de heere des wijngaerts tot synen ontfangher.
 roept de arbeyders ende betaelt hen den loon beghinnende van de laetste tot de eerste.
 ende als sy gekomen waren die ontrent der elfster vren ghehuert waren ontfinghen sy een yeghelick eenen penninck.
 ende de eerste oock komende meynden dat sy meer ontfanghen souden.
 maer sy ontfinghen oock een yeghelick eenen penninck.
 ende doe sy dien ontfanghen hadden murmureerden sy teghen den huysheere.
 segghende.
 dese laetste hebben een vre ghearbeyt ende du hebse ons ghelijck gemaect die wy den last des daechs ende de hitte ghedragen hebben.
 ende hy antwoorddende seyde tot eenen van hen.
 vrient ick en doe dy gheen onrecht.
 en bistu niet met my eens gheworden om eenen penninck.
 neemt wech dat dyne is ende gaet henen.
 ick wil desen laetsten oock gheuen ghelijck als dy.
 oft en ist my niet gheoorloeft te doen wat ick wil in mijn goet.
 is dijn ooge boos om dat ick goet ben.
 also sullen de laetste de eerste zijn.
 ende de eerste de laetste.
 want vele zijnder geroepen ende luttel wtuerkoren.
 ende iesus opgaende na ierusalem nam de twaelf discipulen alleen in den wech ende seyde tot hen.
 siet wy gaen op na ierusalem ende de sone des menschen sal den ouerpriesteren ende schriftgheleerden ouergheleuert worden ende sy sullen hem ter doot veroordeelen.
 ende sy sullen hem den heydenen ouerleueren om te bespotten ende te gheesselen ende te cruycen ende ten derden daghe sal hy opstaen.
 doe quam de moeder der kinderen zebedei tot hem met hare sonen aenbiddende hem ende begheerende wat van hem.
 ende hy seyde haer.
 wat wiltu.
 sy seyde hem.
 segt dat dese myne twee sonen sitten de een ter rechter hant ende de ander ter slincker hant in dijn koninckrijcke.
 iesus antwoordde ende seyde.
 ghy en weet niet wat ghy begheert.
 kondt ghy den drinckbeker drincken dien ick drincken sal.
 ende met dien doop ghedoopt worden daer ick mede gedoopt worde.
 sy segghen hem.
 wy konnent.
 doe seyde iesus tot hen.
 mynen drincbeker sult ghy wel drincken ende met den doop daer ick mede ghedoopt worde sult ghy ghedoopt worden.
 maer te myner rechter ende slincker hant te sitten dat en staet my niet te geuen maer het sal ghegheuen worden den ghenen diet van mynen hemelschen vader bereyt is.
 ende als de ander thiene dat hoorden namen zijt onweerdichlick van de twee broederen.
 ende alsse iesus by gheroepen hadde seyde hy.
 ghy weet dat de ouerste der heydenen ouer de selue heerschen ende die groot zijn ghebruycken macht teghen hen.
 also en salt onder v niet wesen.
 maer wie onder v wil groot worden die zy uwe dienaer.
 ende wie onder v wil de eerste zijn die zy uwe dienstknecht.
 ghelijck de sone des menschen niet en is ghekomen om ghedient te worden maer om te dienen ende zijn ziele te gheuen tot rantsoeninghe voor vele.
 ende doen sy van iericho wt ghinghen volchde hem een groote schare na.
 ende siet twee blinde sittende by den wech als sy ghehoort hadden dat iesus voorby ginck riepen sy segghende.
 heere dauids sone ontferme dy onser.
 ende de scharen straftense op dat sy swijgen souden maer sy riepen dies te meer seggende.
 heere dauids sone ontferme dy onser.
 ende iesus stille staende riepse ende seyde.
 wat wilt ghy dat ick v doe.
 sy segghen tot hem.
 heere dat onse ooghen gheopent worden.
 ende iesus beroert met barmherticheyt raecte haer ooghen.
 ende terstont werden hare oogen siende ende sy volchden hem na.
 ende als sy by na ierusalem waren ende ghekomen waren te bethphage aen den olijfberch doe sandt iesus twee discipulen segghende tot hen.
 gaet henen in dat vleck dat voor v leyt ende terstont sult ghy een eselinne vinden ghebonden ende een veulen met haer ontbindtse ende brengtse my.
 ende indien v yemant yet seyt so sult ghy segghen.
 de heere heeft dese van noode.
 ende hy salse terstont senden.
 dit is al gheschiet op dat veruult worde dat ghesproken is door den propheet die daer seyt.
 segt der dochter sion.
 siet dijn koninck koemt dy saechtmoedich sittende op een eselinne ende op een veulen des iockdragenden esels.
 de discipulen ginghen ende deden ghelijck iesus hen gheboden hadde.
 ende sy hebben de eselinne ende het veulen ghebracht ende hebben haer kleederen daer op gheleyt ende hem daer bouen op gheset.
 ende een groote schare spreydden hare kleederen op den wech de andere sneden tacken van de boomen ende spreyddense op den wech.
 ende de scharen die voor ghinghen ende na volchden riepen seggende.
 hosanna den sone dauids.
 ghepresen zy die daer koemt inden naem des heeren.
 hosanna in de allerhoochste plaetse.
 ende als hy te ierusalem in quam wert de gheheele stadt beroert segghende.
 wie is dese.
 ende de scharen seyden.
 dese is iesus de propheet van nazareth in galilea.
 ende iesus ginck inden tempel gods ende dreef wt alle die koopende ende verkoopende waren inden tempel ende de tafelen der wisselaren ende de stoelen der ghener die de duyuen verkochten keerde hy omme.
 ende hy seyde tot hen.
 daer is gheschreuen.
 mijn huys sal een huys der bedinge ghenoemt worden ende ghy hebt dat tot eenen moortcuyl ghemaeckt.
 ende daer ginghen blinde ende kreupele tot hem inden tempel ende hy heeldese.
 als nu de ouerpriesters ende schriftgeleerden de wonderlickheden saghen die hy ghedaen hadde ende de kinderen inden tempel roepende ende segghende.
 hosanna den sone dauids namen sy dat onweerdelick.
 ende seyden tot hem.
 hoorstu wat dese segghen.
 iesus seyde tot hen.
 ia en hebt ghy noyt ghelesen wt den monde der sprakeloosen ende suyghenden hebstu den lof bereyt.
 ende hy verlietse ende ginck wt der stadt tot bethania ende herberchde daer.
 des morghens als hy weder na der stadt wederkeerde hongherde hem.
 ende siende eenen vijgeboom aenden wech ginck hy tot hem ende en vant daer niet op dan alleenlick bladeren ende seyde tot hem.
 wt dy en worde gheen vrucht meer inder eewicheyt.
 ende de vijgheboom verdorde terstondt.
 de discipulen dat siende verwonderden hen segghende.
 hoe is de vijgheboom so haest verdorret.
 iesus antwoorddende seyde hen.
 voorwaer segghe ick v hadt ghy ghelooue ende twijffeldet niet so en soudt ghy niet alleenlick doen dat den vijgheboom gheschiet is maer so ghy oock desen berge seyt wort opgeheuen ende in de zee gheworpen het soude gheschieden.
 ende al wat ghy begheert in uwen gebede gheloouende ghy sult het ontfanghen.
 als hy inden tempel ghekomen was quamen tot hem daer hy leerde de ouerpriesters ende ouderlingen des volcx seggende.
 door wat macht doestu dit.
 ende wie heeft dy dese macht ghegheuen.
 iesus antwoorddende seyde tot hen.
 ick sal v oock een dinck vraghen ende indien ghy my dat segt so sal ick v oock seggen door wat macht ick dit doe.
 de doope ioannis van waer was hy wt den hemel oft wt de menschen.
 doe ouerleyden sy by henseluen ende seyden.
 segghen wy wt den hemel so sal hy ons segghen.
 waerom en hebt ghy hem dan niet ghelooft.
 ende seggen wy wt de menschen so vreesen wy de schare want sy houden alle ioannem voor een propheet.
 ende sy antwoordden iesu segghende.
 wy en wetent niet.
 ende hy seyde tot hen.
 so en segghe ick v oock niet door wat macht ick dit doe.
 ende wat dunckt v een mensche hadde twee sonen ende ghinck tot den eersten ende seyde.
 sone gaet henen ende werckt heden in mynen wijngaert.
 hy antwoordde ende seyde ick en wil niet ende daer na berou hebbende ghinck hy henen.
 ende hy ginck tot den anderen ende seyde desghelijcx die antwoordde ende seyde.
 ick ga heere.
 ende en ginck niet.
 wie van dese twee heeft den wille des vaders ghedaen.
 sy seggen hem.
 de eerste.
 iesus seyde tot hen.
 voorwaer ick segghe v de tollenaers ende de hoeren sullen v voorgaen int koninckrijcke gods.
 want ioannes is tot v ghekomen in den wech der gherechticheyt ende ghy en hebt hem niet gelooft.
 de tollenaers ende de hoeren hebben hem ghelooft.
 ende ghy dat siende en hebt gheen berou gehadt daer na dat ghy hem soudt ghelooft hebben.
 hoort een ander ghelijckenisse daer was een huysheere die eenen wijngaert plantede ende maecte eenen tuyn daer rontomme ende gegrauen hebbende maecte hy een wijnpersse daer in ende timmerde eenen torren ende verhuerde dien den lantlieden ende is in vreemde landen ghegaen.
 ende als nu de tijt der vruchten naecte sandt hy zijn dienstknechten tot de lantlieden om syne vruchten te ontfanghen.
 doe namen de lantlieden syne dienstknechten ende hebben den eenen gheslaghen den anderen ghedoodt den derden ghesteenicht.
 doe sandt hy wederom andere dienstknechten wt meer dan de eerste.
 ende sy deden hen desgelijcx.
 ten laetsten sandt hy synen sone tot hen segghende.
 sy sullen mynen sone ontsien.
 ende als de lantlieden den sone saghen seyden sy onder malcanderen.
 dit is de erfghename koemt laet ons hem dooden ende syne erue besitten.
 ende sy namen hem dreuen hem wt den wijngaert ende doodden hem.
 als nu de heere des wijngaerts komen sal wat sal hy dien lantlieden doen.
 sy segghen tot hem.
 hy sal de quade qualick handelen ende den wijngaert sal hy anderen lantlieden verhueren die hem de vruchten te hare tijden sullen gheuen.
 iesus seyde tot hen.
 en hebt ghy noyt ghelesen in der schrift.
 de steen die de timmerlieden verworpen hebben die is gheworden tot een hooft des hoecx.
 dat is vanden heere gheschiet ende het is wonderlick in onsen ooghen.
 daerom segghe ick v.
 het koninckrijcke gods sal van v wechgenomen ende den volcke gegeuen worden dat syne vruchten voortbrengt.
 ende so wie op desen steen valt die sal ghebroken worden.
 ende op wien hy valt dien sal hy vermorselen.
 als de ouerpriesters ende de phariseen dese syne ghelijckenissen hoorden bekenden sy dat hy van hen sprack ende soeckende hem te vanghen vreesden sy de scharen want sy hielden hem voor een propheet.
 ende iesus antwoorddende heeft wederom ghesproken tot hen door ghelijckenissen ende gheseyt.
 het koninckrijcke der hemelen is ghelijck een koninck die synen sone een bruyloft bereyt hadde.
 ende sandt syne dienstknechten wt om de ghenoodde ter bruyloft te roepen ende sy en wilden niet komen.
 wederom sandt hy andere dienstknechten seggende.
 segt den genoodden.
 siet ick hebbe mijn maeltijt bereyt mijn ossen ende ghemeste beesten zijn gheslacht ende het is al bereyt koemt ter bruyloft.
 ende sy hebbent veracht ende zijn henen gegaen de een tot synen acker de ander tot zijn koopmanschap.
 ende de ander namen de dienstknechten geuangen deden haer smaetheyt aen ende doddense.
 als de koninc dat hoorde wert hy seer toornich ende sandt syne heyrscharen ende verdorf de dootslaghers ende verbrandde haer stadt.
 doe seyde hy tot zijn dienstknechten.
 de bruyloft is bereyt ende de ghenoodde en warens niet weerdich.
 daerom gaet in de wtganghen der weghen ende roept ter bruyloft alle die ghy vint.
 ende de dienstknechten gingen wt in de weghen ende vergaderden alle de ghene die sy vonden quade ende goede so dat de bruyloft veruult wert met aensittende gasten.
 ende als de koninck was inghegaen om de aensittende gasten te aenschouwen sach hy daer eenen mensche die met gheen bruyloft kleedt bekleedt en was.
 ende hy seyde tot hem.
 vrient hoe bistu hier in ghekomen sonder bruylofts kleedt.
 ende hy sweech stille.
 doe seyde de koninck tot synen dienaren.
 bindet hem handen ende voeten ende neemt hem ende worpt hem wt in de wterste duysternisse daer sal wesen weeninghe ende knersselinghe der tanden.
 want vele zijnder geroepen maer weynich wtuerkoren.
 doe gingen de phariseen ende hielden raet hoe sy hem vanghen mochten in syne woorden.
 ende sonden wt tot hem hare discipulen met de herodianen segghende.
 meester wy weten dat du warachtich bist ende leerest den wech gods inder waerheyt ende vreesest niemant want du siest den persoon der menschen niet aen.
 daerom segt ons wat dunct dy is het geoorloeft den keyser schattinghe te gheuen of niet.
 iesus bekennende hare boosheyt seyde.
 ghy geueynsde wat versoect ghy my.
 toont my de schatting munte.
 ende sy brachten hem eenen penninck voor.
 ende hy seyde tot hen.
 wiens is dit beelt ende opschrift.
 sy seggen tot hem.
 des keysers.
 doe seyde hy tot hen.
 so gheeft den keyser dat des keysers is ende gode dat gods is.
 als sy dit hoorden verwonderden sy hen.
 ende hem verlatende zijn sy wech ghegaen.
 te dien seluen daghe quamen tot hem de sadduceen die segghen datter gheen opstandinge der dooden is ende vraechden hem seggende.
 meester moses heeft gheseyt.
 indien yemant sterft geen kinderen hebbende so sal zijn broeder zijn wijf trouwen ende synen broeder zaet verwecken.
 nu waren by ons seuen broeders ende de eerste een wijf ghetrout hebbende sterf ende gheen zaet hebbende liet zijn wijf synen broeder.
 desghelijcx oock de tweedde ende de derde tot den seuensten toe.
 ten laetsten van al is oock de vrouwe ghestoruen.
 in de opstandinge dan wiens wijf sal sy wesen van dese seuen.
 want sy hebbense alle gehadt.
 iesus antwoordde ende seyde.
 ghy dwaelt niet wetende de schrift noch de macht gods.
 want in de opstandinge en trouwen sy niet noch en worden oock niet te houwelicke ghegeuen.
 maer sy zijn ghelijck enghelen gods inden hemel.
 ende van de opstandinghe der dooden en hebt ghy niet ghelesen dat van god tot v ghesproken is die daer seyt.
 ick ben de god abrahams ende de god isaacx ende de god iacobs god en is gheen god der dooden maer der leuendighen.
 ende als de scharen dit hoorden verwonderden sy hen van syner leere.
 ende de phariseen gehoort hebbende dat hy den sadduceen den mont gestopt hadde zijn sy te samen vergadert.
 ende een schriftgeleerde wt hen vraechde hem beproeuende ende segghende.
 meester welc is het groot gebot in de wet.
 iesus antwoorddende seyde tot hem.
 du salt lief hebben den heere dynen god wt alle dyner herten ende wt alle dyner sielen ende wt alle dynen verstande.
 dat is het eerste ende het groot ghebot.
 ende het tweedde desen gelijck is.
 du salt lief hebben dynen naesten ghelijck dy seluen.
 in dese twee gheboden hangt de gantsche wet ende de propheten.
 als nu de phariseen vergadert waren vraechde hen iesus ende seyde.
 wat dunct v van christo.
 wiens sone is hy.
 sy segghen hem.
 dauids hy seyde tot hen.
 hoe noemt hem dan dauid door den gheest heere segghende.
 de heere heeft gheseyt tot mynen heere.
 sit te myner rechter hant tot dat ick dyne vyanden sette tot een voetbanck dyner voeten.
 in dien hem dauid heere noemt hoe is hy dan zijn sone.
 ende niemant en konde hem een woort antwoorden.
 ende niemant en dorste hem van dien daghe meer vraghen.
 doe sprack iesus tot de scharen ende tot syne discipulen segghende.
 op moses stoel zijn gheseten de schriftgheleerde ende phariseen.
 daerom al wat sy v ghebieden te houden houdt dat ende doet het doch na hare wercken doet niet.
 want sy segghent ende en doent niet.
 want sy binden sware ende ondraghelicke lasten ende leggense op de schouderen der menschen maer selue willen sy die niet aenroeren met haren vingher.
 ende alle hare wercken doen sy om van de menschen ghesien te worden want sy maken hare ghedenckbrieuen breedt ende maken groote zoomen aen hare kleederen.
 sy begeeren de voorsittingen in de maeltijden ende dat voorghestoelte inde vergaderinghen.
 ende sy worden geerne gegroet op de marcten ende vanden menschen ghenaemt rabbi rabbi.
 doch ghy en sult v niet rabbi laten noemen want een is uwe meester christus ende ghy zijt alle broeders.
 ende en sult niemant vader noemen op der aerden.
 want een is uwe vader die in de hemelen is.
 ende ghy en sult v niet laten meester noemen want een is uwe meester christus.
 de meeste onder v sal uwe dienaer zijn.
 ende so wie hemseluen verheft die sal vernedert worden.
 ende wie hemseluen vernedert die sal verheuen worden.
 wee v schriftgheleerden ende phariseen geueynsde want ghy sluyt het konincrijcke der hemelen voor de menschen ghy gaet daer niet in ende die daer ingaen souden en laet ghy niet ingaen.
 wee v schriftgheleerden ende phariseen geueynsde de huysen der weduwen eet ghy op ende dat onder een decksel van lange ghebeden.
 daerom sult ghy meerder verdoemenisse ontfanghen.
 wee v schriftgheleerden ende phariseen gheueynsde want ghy omgaet zee ende lant om eenen iodenghenoot te maken ende als hijt gheworden is so maeckt ghy hem een soon der hellen tweemael meer dan ghy zijt.
 wee v ghy blinde leydtslieden die daer segt.
 so wie sweeren sal by den tempel dat is niet.
 ende so wie sweeren sal by den goude des tempels die is schuldich.
 ghy dwase ende blinde welck is meerder dat gout of de tempel die dat gout heylich maect.
 ende so wie segt ghy sweeren sal by den altaer dat is niet ende wie sweeren sal by den offer die daer op is die is schuldich.
 ghy dwase ende blinde welck is meerder de offer of den altaer die den offer heylich maect.
 daerom so wie sweert by den altaer die sweert by den seluen ende by al dat daer op is.
 ende so wie sweert by den tempel die sweert by den seluen ende by dien die daer in woont.
 ende so wie sweert by den hemel die sweert by den throon gods ende by hem die daer op sit.
 wee v schriftgeleerden ende phariseen ghy geueynsde want ghy verthient munte anijs ende comijn.
 ende hebt achter ghelaten het swaerste in de wet namelic oordeel barmherticheyt ende gelooue.
 dit moestmen doen.
 ende dat niet achter laten.
 ghy blinde leydtslieden die daer een mugge wtsijghet ende verslindt eenen kemel.
 wee v schriftgheleerden ende phariseen gheueynsde die daer het buytenste des drinckvaets ende des schotels reynicht.
 ende binnen zijn sy vol roofs ende onmaticheyts.
 du blinde pharisee reynicht eerst het binnenste des drinckvaets ende des schotels op dat oock het buytenste reyn worde.
 wee v schriftgheleerde ende phariseen gheueynsde want ghy zijt ghelijck de gewitte grauen die van buyten schoon schijnen ende van binnen zijn sy vol doode beenen ende alle onreynicheyt.
 also schijnt ghy oock van buyten den menschen rechtueerdich.
 ende van binnen zijt ghy vol gheueynstheyts ende ongherechticheyts.
 wee v schrifgheleerde ende phariseen gheueynsde want ghy timmert de grauen der propheten ende verciert de grauen der rechtueerdigen.
 ende segt.
 hadden wy te onser vaderen dagen geweest wy en souden doch niet geweest hebben hare medeghesellen in het bloet der propheten.
 aldus gheeft ghy ouer v seluen ghetuyghenisse dat ghy kinderen zijt der ghenen die de propheten ghedoodt hebben.
 veruult ghy oock de mate uwer vaderen.
 ghy slanghen ghy aderen ghebroetsel hoe sult ghy de helsche verdoemenisse ontgaen.
 daerom siet ick sende tot v propheten ende wijse ende schriftgheleerde ende sommighe van hen sult ghy dooden ende cruycen ende sommighe van hen sult ghy gheesselen in uwe vergaderinghen ende veruolgen van deen stadt in dander.
 op dat op v kome alle dat rechtueerdighe bloet dat opter aerden wtghestort is vanden bloede des rechtueerdigen abels tot het bloet zacharie des soons barachie welcken ghy gedoot hebt tusschen den tempel ende den altaer.
 voorwaer segghe ick v dat sal al op dit gheslachte komen.
 o ierusalem ierusalem die du de propheten doodest ende steenichtse die tot dy gesonden zijn.
 hoe menichmael hebbe ick dyne kinderen willen vergaderen ghelijck een hinne haer kieckenen vergadert onder hare vleughelen ende ghy en hebt niet ghewilt.
 siet uwe huys wort v woest ghelaten.
 want ick segghe v ghy en sult my van nu aen niet meer sien tot dat ghy segt.
 gepresen zy hy die daer koemt inden naem des heeren.
 ende iesus wtgaende vanden tempel ginck henen ende de discipulen quamen tot hem om hem de timmeragie des tempels te thoonen.
 ende iesus seyde tot hen.
 siet ghy dit niet altemael.
 voorwaer segghe ick v hier en sal niet een steen op den anderen ghelaten worden die niet af ghebroken sal worden.
 als hy op den olijfberch geseten was gingen syne discipulen tot hem bezijden seggende.
 segt ons wanneer sal dit wesen.
 ende welck sal dat teecken dyner toekoemst wesen ende der eyndinghe der werelt.
 iesus antwoordde ende seyde.
 siet dat v niemant en verleyde want vele sullen komen in mynen name segghende.
 ick ben christus ende sullender vele verleyden.
 ghy sult hooren oorloghen ende geruchten der oorloghen.
 siet dat ghy niet verschrickt en wort want het moet al gheschieden.
 maer noch en ist gheen eynde.
 want het een volck sal tegen dat ander opstaen ende dat een koninckrijck tegen dat ander.
 ende daer sullen zijn pestilencien ende diere tijden ende aertbeuinghen hier ende daer.
 ende dit alles is een beginsel der smerten.
 dan sullen sy v ouerleueren in verdriet ende sullen v dooden ende ghy sult ghehaet worden van alle volcken om mijns naems wille.
 ende dan sullender vele gheerghert worden ende malcanderen verraden ende haten.
 ende vele valsche propheten sullen opstaen ende sullender vele verleyden.
 ende want de ongherechticheyt vermenichfuldicht sal worden so sal de liefde in velen verkouden.
 maer wie volstandich blijft totten eynde die sal salich worden.
 ende dit euangelium des koninckrijcx sal door de gheheele werelt ghepredict worden tot ghetuyghenisse allen volcke.
 ende dan sal het eynde komen.
 wanneer ghy dan sien sult den grouwel der verwoestinge daer van gesproken is door den propheet daniel staen in de heylighe plaetse die dat leest die verstae het.
 als dan wie in iudea is die vliede op de berghen ende wie op het dack is die en kome niet af om yet op te nemen dat int huys is.
 ende wie op den acker is die en keere niet wederomme om syne kleederen te halen.
 wee den vrouwen die kint draghen ende die sooghen in die daghen.
 biddet dat uwe vlucht niet en gheschiede inden winter noch op den sabbath.
 want dan sal groote verdruckinghe wesen desghelijcx niet gheweest en is vanden beginne der werelt aen tot nu toe noch oock wesen sal.
 ende en worden dese daghen niet verkort daer en soude gheen vleesch behouden worden.
 maer om der wtuerkorenen wille sullen de daghen verkort worden.
 in dien dan yemant tot v seyt.
 siet hier is christus oft daer en ghelooues niet.
 want daer sullen valsche christi ende valsche propheten opstaen ende sullen groote teeckenen ende wonderlicheden doen also dat sy oock waert moghelick de wtuerkorene verleyden souden.
 siet ick hebt v te voren gheseyt.
 hierom in dien sy tot v sgghen.
 siet hy is in de woestijne so en gaet niet wt.
 siet hy is in de binnenkameren en ghelooft het niet.
 want ghelijck de blixem vanden oosten wt gaet ende schijnt tot inden westen also sal oock de toekoemste des soons des menschen wesen.
 want waer een doodt lichaem is daer sullen oock de arenden vergaderen.
 terstont na de verdruckinghe dier daghen sal de sonne verduystert worden ende de mane en sal haer schijnsel niet gheuen ende de sterren sullen vanden hemel vallen ende de krachten der hemelen sullen beroert worden.
 ende dan sal het teecken des soons des menschen verschijnen inden hemel.
 ende dan sullen alle gheslachten der aerden huylen ende sullen den sone des menschen sien komen in de wolcken des hemels met groote kracht ende eerlicheyt.
 ende hy sal syne enghelen wt senden met der basuynen ende grooter stemme.
 ende sy sullen syne wtuerkorene vergaderen van de vier winden van deen eynde des werelts tot den anderen.
 leert vanden vijchboom een ghelijckenisse.
 als nu syne tacken teer worden ende de bladeren wt spruyten dan weet ghy dat de somer by is.
 also oock als ghy dit alles siet weet dan dat het na by is in de deuren.
 voorwaer ick segghe v dit gheslachte en sal niet vergaen tot dat dit alles gheschie.
 hemel ende aerde sullen vergaen doch myne woorden en sullen niet vergaen.
 ende van dien daghe ende van dier vren en weet niemant noch oock de enghelen der hemelen.
 dan alleen mijn vader.
 ende ghelijck als de daghen noe waren also sal oock de toekoemste des soons des menschen wesen.
 want ghelijck sy in de daghen voor de diluuie waren etende drinckende houwende ende tot houwelick wtgheuende tot dien dach dat noe in de arcke ghinck ende en bekenden niet tot dat de wateruloet quam ende namse alle wech.
 also sal oock de toecoemste des soons des menschen wesen.
 dan sullen daer twee inden acker wesen de een sal aenghenomen worden ende de ander sal verlaten worden.
 daer sullen twee malen in de molen de eene wort aenghenomen ende de ander verlaten.
 daerom waeckt want ghy en weet niet in wat vre de heere komen sal.
 ende weet dit hadde de huysheere gheweten te wat tijde de dief komen soude hy soude voorwaer ghewaect hebben ende en hadde zijn huys niet laten doorgrauen.
 daeromme weest ghy oock bereyt want ter vren die ghy niet en meynt sal de sone des menschen komen.
 wie is nu een ghetrouwe ende voorsichtich dienstknecht die zijn heere ouer zijn huysgesin ghestelt heeft om hen spijse te gheuen ter bequamer tijt.
 salich is die dienstknecht dien zijn heere beuint also doende als hy koemt.
 voorwaer segghe ick v hy sal hem ouer alle syne goeden setten.
 maer indien de boose dienstknecht in zijn herte seyt.
 mijn heere vertreckt te komen.
 ende beghint syne mede dienstknechten te slaen ende te eten ende drincken met den dronckaerts.
 so sal de heere deses dienstknechts komen ten daghe als hy hem niet en verwacht ende ter vren die hy niet en weet.
 ende sal hem in stucken houwen ende zijn deel sal hy met de gheueynsde stellen.
 daer sal weeninghe ende knersselinghe der tanden wesen.
 dan sal het koninckrijcke der hemelen gelijck worden thien maechden de welcke hare lampen namen ende ginghen den bruydegom te ghemoete.
 ende de vijue waren voorsichtich ende de andere vijue waren dwaes.
 de dwase namen haer lampen ende en namen gheen olie met haer.
 maer de voorsichtighe namen haer lampen ende oock olie in hare vaten.
 ende doe de bruydegom vertoefde te komen werden sy alle slaperich ende sliepen.
 ende ter middernacht wert daer een gheroep.
 siet de bruydegom koemt gaet wt hem te ghemoete.
 doe stonden alle de maechden op ende vercierden hare lampen.
 ende de dwase seyden tot de voorsichtige.
 geeft ons van uwe olie want onse lampen gaen wt.
 doe antwoordden de voorsichtige seggende.
 gheensins op dat niet ons ende v en ontbreke gaet lieuer tot de verkoopers ende koopt voor v seluen.
 als sy henen gingen te koopen quam de bruydegom.
 ende die bereyt waren gingen met hem in ter bruyloft ende de deure wert toegesloten.
 daer na komen oock de andere maechden segghende.
 heere heere doet ons open.
 ende hy antwoordde ende seyde.
 voorwaer segghe ick v ick en kenne v niet.
 daerom waect want ghy en weet noch den dach noch de vre in de welcke de sone des menschen komen sal.
 want het is gelijck een mensche die buyten lants reysende riep syne dienstknechten ende gaf hen zijn goet ouer.
 den eenen gaf hy vijf talenten den anderen twee.
 den derden een.
 eenen yeghelicken na zijn eyghen vermoghen ende reysde terstont buyten lants.
 doe ginck hy die vijf talenten ontfanghen hadde leyde die te wercke ende wan ander vijf talenten.
 desghelijcx hy die de twee ontfangen hadde wan oock andere twee.
 maer hy die een ontfangen hadde ginck henen ende maecte eenen kuyl in de aerde ende verberch het ghelt zijns heeren.
 ende na langhen tijt koemt de heere deser dienstknechten ende houdt rekenschap met hen.
 ende die de vijf talenten ontfanghen hadde quam ende bracht noch ander vijf talenten segghende.
 heere vijf talenten hebstu my gegeuen ende siet ander vijue heb ick daer mede gewonnen.
 doe seyde de heere tot hem.
 wel goede ende ghetrouwe dienstknecht du hebst ouer weynich ghetrouwe gheweest ouer vele sal ick dy setten.
 gaet in de vruechde dijns heeren.
 doe quam oock die de twee talenten ontfangen hadde ende seyde.
 heere du hebst my twee talenten ouerghegeuen siet twee andere hebbe ick daer mede ghewonnen.
 sijn heere seyde tot hem.
 wel goede ende ghetrouwe dienstknecht ouer weynich hebstu ghetrouwe geweest ouer vele sal ick dy setten gaet in tot de vreuchde dijns heeren.
 doe quam hy oock die dat een talent ontfanghen hadde ende seyde.
 heere ick kende dy dat du een hardt man bist maeyende daer du niet ghesaeyt en hebst ende vergaderende daer du niet ghestroyt en hebst.
 ende ick vreesende ghinck henen ende verberchde dijn talent in de aerde siet daer du hebst dat dyne is.
 doe antwoordde zijn heere ende seyde tot hem.
 du boose ende traghe knecht du wistest dat ick maeye daer ick niet ghesaeyt en hebbe ende vergadere daer ick niet ghestroyt en hebbe.
 so moestu dan mijn gelt den wisselaers ghedaen hebben ende ick komende hadde het myne ontfanghen met woecker.
 daerom neemt dat talent van hem ende geeft het hem die thien talenten heeft.
 want een yeghelick die daer heeft dien sal ghegheuen worden ende hy sal oueruloedich hebben.
 ende wie niet en heeft van dien sal oock het ghene dat hy heeft wech ghenomen worden.
 ende den onnuten dienstknecht worpt wt in de wterste duysternisse daer sal wesen weeninghe ende knersselinghe der tanden.
 ende als de sone des menschen sal komen in zijn eerlicheyt ende alle syne heylighe engelen met hem dan sal hy sitten op den throon zijnder heerlicheyt.
 ende alle volcken sullen voor hem vergadert worden ende hy salse van een ander scheyden ghelijck de herder de schapen van de bocken scheydt.
 ende de schapen sal hy te syner rechter hant setten ende de bocken te syner slincker hant.
 dan sal de koninck segghen tot de ghene die te zijnder rechter hant zijn sullen koemt ghy geseghende mijns vaders besit dat koninckrijcke dat v bereyt is vanden beghinne der werelt.
 want ick ben hongherich gheweest ende ghy hebt my gespijst.
 ick ben dorstich geweest ende ghy hebt my te drincken ghegheuen.
 ick was een vreemdelinck ende ghy hebt my gheherbercht.
 ick was naeckt ende ghy hebt my bekleedt.
 ick ben kranck gheweest ende ghy hebt my besocht.
 ick ben gheuanghen gheweest ende ghy zijt tot my ghekomen.
 dan sullen hem de rechtueerdighe antwoorden ende segghen.
 heere wanneer hebben wy dy hongherich ghesien ende hebben dy ghespijst.
 ofte dorstich ende hebben dy te drincken ghegheuen.
 ende wanneer hebben wy v een vreemdelinck ghesien ende hebben dy gheherbercht.
 of naect ende hebben dy bekleedt.
 of wanneer hebben wy dy kranck of in de gheuanckenisse ghesien ende zijn tot dy ghekomen.
 ende de koninck sal antwoordden ende hen segghen.
 voorwaer segghe ick v.
 so wat ghy eenen van desen mynen minsten broederen ghedaen hebt dat hebt ghy my ghedaen.
 dan sal hy oock segghen tot de ghene die ter slincker handt zijn sullen gaet wech van my ghy veruloecte in dat eewige vyer dat bereyt is den duyuel ende synen engelen.
 want ick ben hongherich geweest ende ghy en hebt my niet te eten ghegheuen.
 ick ben dorstich geweest ende ghy en hebt my niet te drincken ghegheuen.
 ick was een vreemdelinck ende ghy en hebt my niet geherbercht.
 ick was naect ende ghy en hebt my niet bekleedt.
 ick was kranck ende in de geuanckenisse ende ghy en hebt my niet besocht.
 dan sullen sy oock hem antwoordden ende segghen.
 wanneer hebben wy dy hongherich of dorstich of een vreemdelinck of naeckt of kranck oft in de gheuanckenisse ghesien ende en hebben dy niet ghedient.
 dan sal hy haer antwoordden ende segghen.
 voorwaer segghe ick v wat ghy eenen van desen minsten niet ghedaen en hebt dat en hebt ghy oock my niet ghedaen.
 ende dese sullen gaen in de eewighe pijne ende de rechtueerdighe in dat eewighe leuen.
 ende het gheschiedde als iesus alle des woorden geeyndicht hadde seyde hy tot syne discipulen.
 ghy weet dat na twee daghen paesschen wort ende de sone des menschen sal ouergheleuert worden om ghecruyst te worden.
 doe vergaderden de ouerpriesters ende schriftgheleerde ende de ouderlingen des volcx in de sale des ouerpriesters die ghenoemt wert caiphas.
 ende hielden te samen raedt hoe sy iesum met listen vanghen mochten ende dooden.
 maer sy seyden.
 niet op den feestdach op dat daer gheen oproer en gheschiede inden volcke.
 doe nu iesus in bethania was ten huyse simonis des malaetschen.
 quam tot hem een vrouwe met een glas kostelicker salue ende heeftse wtgestort op zijn hooft daer hy ter tafel satt.
 als de discipulen dat saghen namen zijt onweerdelick ende seyden.
 waer toe dient dit verlies.
 want dese salue mocht diere verkocht ende den armen ghegheuen worden.
 ende iesus dat bekennende seyde tot hen.
 waerom zijt ghy der vrouwen moeyelick want sy heeft een goet werck aen my ghewrocht.
 want de arme hebt ghy altijts by v maer my en hebt ghy niet altijts.
 want dat sy dese salue op mijn lichaem ghegoten heeft dat heeft sy ghedaen om my te begrauen.
 voorwaer segghe ick v waer dit euangelium ghepredickt sal worden in de gheheele werelt daer salmen oock segghen tot haer ghedachtenisse wat sy ghedaen heeft.
 doe ghinck een van de twaelue ghenaemt iudas iscarioth tot de ouerpriesters ende seyde.
 wat wilt ghy my gheuen ende ick sal hem v ouerleueren.
 ende sy setteden hem dertich silueren penninghen.
 ende van dier tijt aen sochte hy gheleghentheyt op dat hy hem ouerleueren mochte.
 ende op den eersten dach des soeten broots quamen de discipulen tot iesum ende seyden hem.
 waer wiltu dat wy dy bereyden het pascha te eten.
 ende hy seyde.
 gaet henen in de stadt tot sulck een man ende segt hem.
 de meester seyt.
 mijn tijt is na by.
 by dy wil ick mijn pascha houden met myne discipulen.
 ende de discipulen deden ghelijck haer iesus beuolen hadde ende bereydden dat pascha.
 ende als het nu auont gheworden was satt hy ter tafel met de twaelue.
 ende als sy aten seyde hy.
 voorwaer segghe ick v een van v sal my verraden.
 ende sy seer droeuich gheworden zijnde hebben een yeghelick beginnen te segghen.
 ben ickt heere.
 hy antwoordde ende seyde.
 die zijn hant met my in de schotel inghedopt heeft die sal my verraden.
 de sone des menschen gaet gelijck van hem gheschreuen is.
 ende wee den mensche door welcken de sone des menschen verraden wort.
 het hadde dien mensche goet gheweest niet gheboren te zijn.
 doe antwoordde iudas die hem verriet ende seyde.
 ben ickt rabbi.
 hy seyde tot hem.
 du hebst het gheseyt.
 ende als sy aten nam iesus het broot ende als hy ghedanct hadde brack hijt ende gaft synen discipulen ende seyde.
 nemet etet dit is mijn lichaem.
 ende hy nam den drinckbeker ende danckte ende gaffen hen ende seyde.
 drinct alle daer wt.
 want dit is mijn bloet des nieuwen testaments dat voor velen vergoten wort tot vergeuinghe der sonden.
 ende ick segghe v.
 ick en sal van nu voort niet meer van dese vrucht des wijnstocx drincken tot op dien dach wanneer ick dat nieuwe drincken sal in het koninckrijcke mijns vaders.
 ende als sy den lofsanck ghesproken hadden ginghen sy wt na den olijfberch.
 doe seyde iesus tot hen.
 ghy sult alle aen my gheerghert worden in dese nacht want daer is gheschreuen.
 ick sal den herder slaen ende de schapen des kudden sullen verstroyt worden.
 maer na dat ick sal opghestaen wesen sal ick v voorgaen na galileam.
 ende petrus antwoordende seyde tot hem.
 want sy oock alle aen dy gheergert worden so en sal ick nochtans nemmermeer geergert worden.
 iesus seyde tot hem.
 voorwaer ick segghe dy dat du in deser nacht eer de haen kraeyt my dryemael versaken salt.
 petrus seyde tot hem.
 al waert dat ick met dy steruen moeste so en sal ick dy niet versaken.
 desghelijcx seyden oock alle de discipulen.
 doe ginck iesus met hen in een plaetse ghenaemt gethsemane ende seyde tot syne discipulen.
 sitt hier tot dat ick gae ende bidde daer.
 ende tot hem ghenomen hebbende petrum ende de twee sonen zebedei begonst hy droeuich ende weemoedich te worden.
 doe seyde hy tot hen.
 mijn ziele is bedroeft totter doot.
 blijft hier ende waeckt met my.
 ende een weynich voortgegaen viel hy op zijn aensichte biddende ende segghende.
 mijn vader in dient moghelick is laet desen drincbeker van my gaen nochtans niet ghelijck ick wil maer ghelijck du wilt.
 ende hy quam tot de discipulen ende vantse slapende ende seyde tot petrum.
 en kondt ghy dan niet een vre met my waken.
 waect ende bidt op dat ghy niet in versoeckinghe en koemt.
 want de gheest is ghewillich maer het vleesch is kranck.
 wederom ginck hy andermael henen ende badt segghende.
 mijn vader in dien het niet mogelic en is dat desen drincbeker van my gae ten zy dat ick hem drincke dynen wille geschie.
 ende hy quam weder ende vantse wederom slapende.
 want hare ooghen waren beswaert.
 ende hy lietse ende ginck wederom henen ende badt ten derdenmale seggende de selue woorden.
 doe quam iesus tot syne discipulen ende seyde tot hen.
 slaept nu ende rustet siet de vre is na by dat de sone des menschen sal ouergheleuert worden in de handen der sondaren.
 staet op laet ons gaen siet hy is na by die my verraedt.
 ende als hy noch sprack siet daer iudas een vanden twaeluen quam ende met hem een groote schare met sweerden ende stocken van de ouerpriesteren ende ouderlinghen des volcx.
 ende die hem verriet hadde haer een teecken ghegheuen ende geseyt.
 dien ick kussen sal die ist grijpt hem.
 ende terstont komende tot iesum seyde hy.
 weest ghegroet rabbi ende kuste hem.
 ende iesus seyde tot hem.
 vrient waer toe bistu hier gekomen.
 doe quamen sy ende sloegen de handen aen iesum ende namen hem geuangen.
 ende siet een vanden genen die met iesu waren recte de hant wt ende track zijn sweert wt ende slaende den dienstknecht des ouerpriesters hiew hem zijn oore af.
 doe seyde hem iesus.
 keert dijn sweert in zijn plaetse.
 want alle die het sweert nemen vergaen met den sweerde.
 of meynstu dat ick nu niet en kan mynen vader bidden ende hy sal my meer dan twaelf legioenen enghelen gheuen.
 hoe souden dan de schriften veruult worden die daer segghen dat het also gheschieden moet.
 te dier vren sprack iesus tot de scharen.
 ghy zijt wtghegaen ghelijck tot eenen moorder met sweerden ende stocken om my te vanghen.
 dagelicx sat ick by v leerende inden tempel ende ghy en hebt my niet gheuanghen.
 maer dit is al gheschiet op dat de schriften der propheten souden veruult worden.
 doe verlieten hem alle de discipulen ende vluchteden.
 ende die iesum gheuangen hadden brochten hem tot caipham den ouerpriester daer de schriftgheleerde ende de ouderlinghen vergadert waren.
 ende petrus volchde hem van verre tot den pallayse des ouerpriesters.
 ende ingegaen wesende sat hy met de dienaren op dat hy het eynde saghe.
 ende de ouerpriesters ende de ouderlinghen ende de gheheele raet sochten valsch ghetuyghenisse teghen iesum op dat sy hem dooden mochten ende en vonden niet.
 ende hoewel daer veel valsche ghetuyghen toeghekomen waren so en vonden sy niet.
 ten laetsten quamen daer twee valsche ghetuyghen ende seyden.
 dese heeft gheseyt.
 ick kan den tempel gods afbreken ende in drye daghen den seluen op timmeren.
 ende de ouerpriester op staende seyde tot hem.
 antwoordestu niet waerom betuyghen dese teghen dy.
 ende iesus sweech stille ende de ouerpriester antwoordende seyde tot hem.
 ick besweere dy by den leuendigen god dat du ons seggest of du bist christus de sone gods.
 iesus seyde tot hem.
 du hebst het gheseydt.
 doch segghe ick v van nu aen sult ghy den sone des menschen sien sittende ter rechter hant der kracht gods ende komende op de wolcken des hemels.
 doe scheurde de ouerpriester zijn kleederen segghende.
 hy heeft ghelastert wat behoeuen wy meer ghetuyghen.
 siet nu hebt ghy syne lasteringhen ghehoort.
 wa dunckt v.
 doe antwoordden sy ende seyden.
 hy is de doot schuldich.
 doe spogen sy in zijn aensicht ende sloegen hem met vuysten.
 andere sloegen hem in zijn aensicht seggende.
 propheteert ons christe wie ist die dy geslaghen heeft.
 ende petrus sat buyten in de sale ende een dienstmaechdeken quam tot hem ende seyde.
 ende du warest oock met den iesu van galilea.
 ende hy versaecktet voor hen allen.
 ick weet niet wat du segst.
 ende daer hy na der poorten wtghinck sach hem een ander dienstmaecht ende seyde tot de ghene die daer waren.
 ende dese was oock met dien iesu van nazareth.
 ende hy versaecktet wederom met eenen eede segghende.
 ick en kenne den mensche niet.
 ende een weynich tijdts daer na quamen de ghene die daer tegenwoordich waren ende seyden tot petrum.
 voorwaer du bist oock mede van dien want dijn sprake maeckt dy openbaer.
 doe begonst hy te veruloecken ende te sweeren.
 ick en kenne den mensche niet.
 ende terstont krayde de hane.
 ende petrus wert ghedachtich des woorts iesu die tot hem geseyt hadde.
 eer de hane krayen sal saltu my dryemael versaken.
 ende ginck wt ende weende bitterlick maer als de morghenstondt gekomen was so hebben alle de ouerpriesters ende de ouderlingen des volcx raet ghehouden teghen iesum om hem te dooden.
 ende leydden hem henen ghebonden ende gauen hem ouer pontio pilato den stathouder.
 als iudas die hem verraden hadde sach dat hy veroordeelt was beroudet hem ende heeft de dertich silueren penningen den ouerpriesteren ende den ouderlinghen weder ghebrocht.
 seggende.
 ick hebbe gesondicht verradende dat onnoosel bloedt.
 maer sy seyden wat gaet ons dat aen daer saltu toesien.
 ende na dat hy de silueren penninghen gheworpen hadde in den tempel ghinck hy van daer ende ghinck henen ende verworchde hem seluen.
 ende de ouerpriesters namen die silueren penninghen ende seyden.
 het is niet geoorloeft dese penninghen in de gods kiste te legghen dewijle het een loon des bloets is.
 ende eenen raet ghehouden hebbende kochten sy daermede den potbackers acker tot der vreemdelinghen begrauinghe.
 daerom wert dien acker ghenaemt de acker des bloets tot op desen dach.
 doe wert veruult dat daer gheseyt was door den propheet ieremiam segghende.
 ende sy hebben ghenomen dertich silueren penninghen daer de verkochte mede ghekocht was dien sy kochten voor den prijs die van de kinderen israels ghemaeckt was.
 ende sy hebbense ghegheuen voor den potbackers acker ghelijck my de heere beuolen hadde.
 ende iesus stont voor den stathouder ende de stathouder vraechde hem segghende.
 bistu die koninck der ioden.
 iesus seyde hem.
 du segst het.
 ende beschuldicht zijnde van de ouerpriesters ende ouderlinghen antwoordde niet.
 doe seyde pilatus tot hem.
 hoorstu niet hoe veel getuygenissen sy teghen dy brenghen.
 maer hy antwoordde hem niet op eenich woordt.
 so dat de stadthouder seer verwondert werdt.
 ende op die hoochtijt was de stadthouder ghewoon den volcke eenen gheuanghen los te laten dien sy wilden.
 ende hy hadde doe eenen welbekenden geuanghen ghenaemt barrabas.
 daerom als sy vergadert waren seyde pilatus tot hen.
 welcken wilt ghy dat ick v vrijlate.
 barrabam.
 of iesum die genaemt is christus.
 want hy wiste dat sy hem door nijdicheydt ouergheleuert hadden.
 ende als hy op den rechtstoel satt so heeft tot hem zijn huysurouwe ghesonden seggende.
 hebt niet te doen met desen rechtueerdighen.
 want om synent wille hebbe ick heden in den droom veel gheleden.
 maer de ouerpriesters ende ouderlinghen hebben de scharen onderwesen dat sy barrabam begheeren souden ende iesum dooden.
 ende de stadthouder antwoordde ende sprack tot hen.
 welcken wilt ghy van desen tween dat ick v vrij late.
 ende sy seyden.
 barrabam.
 pilatus seyde tot hen.
 wat sal ick dan doen met iesu die ghenaemt wort christus.
 sy seyden alle tot hem.
 laet hem cruycighen.
 doe seyde de stadthouder.
 wat heeft hy dan quaets gedaen.
 ende sy riepen te meer seggende.
 laet hem cruycighen.
 als nu pilatus sach dat hy niet en vorderde maer dat daer meerder oproer wert heeft hy water ghenomen ende zijn handen voor het volck ghewasschen segghende.
 ick ben ontschuldich van den bloede deses rechtueerdighen.
 siet ghy toe.
 ende het gantsche volck antwoordde segghende.
 zijn bloedt zy op ons ende op onse kinderen.
 doe heeft hy haer barrabam vrij ghelaten ende iesum gegeesselt hebbende leuerde hy ouer op dat hy ghecruyciget worde.
 doe namen de krijchsknechten des stadthouders iesum in het rechthuys ende vergaderden by hem de gantsche bende.
 ende hem ontkleedt hebbende deden sy hem eenen purpuren mantel aen.
 ende setteden op zijn hooft een kroone die sy van doornen gheulochten hadden ende eenen rietstock in zijn rechter hant.
 ende boghen hare knyen voor hem ende bespotteden hem segghende.
 weest ghegroet koninck der ioden.
 ende op hem ghespoghen hebbende namen sy eenen rietstock ende sloeghen op zijn hooft.
 ende doe sy hem bespot hadden hebben sy hem den mantel wtghetoghen ende deden hem syne kleederen aen ende leydden hem henen om te cruycen.
 ende wtgaende vonden sy eenen man van cyrenen ghenaemt simon.
 desen dwongen sy dat hy zijn cruyce droeghe.
 ende als sy quamen in de plaetse genaemt golgatha dat is gheseyt hooftscheel plaetse gauen sy hem te drincken edick met galle ghemengt ende als hijt ghesmaeckt hadde en wilde hijt niet drincken.
 als sy hem ghecruyst hadden deylden sy syne kleederen het lot werpende op dat veruult worde dat gesproken is door den propheet seggende sy hebben myne kleederen onder hen ghedeylt ende hebben het lot op myne kleedinghe gheworpen.
 ende sy bewaerden hem daer sittende.
 ende setteden zijn beschuldinge bouen zijn hooft geschreuen.
 dese is iesus de koninck der ioden.
 doe werden daer oock twee moordenaers met hem ghecruyst.
 de een ter rechter ende de ander ter slincker zijde.
 ende die daer voorby gingen lasterden hem schuddende hare hoofden.
 ende segghende.
 du die den tempel afbrekest ende in drye daghen oprechtest helpt dy seluen.
 bistu gods sone so koemt af vanden cruyce.
 desghelijcks bespotteden hem oock de ouerpriesters met den schriftgheleerden ende ouderlinghen ende phariseen segghende.
 hy heeft andere geholpen ende en kan hy hem seluen niet helpen.
 is hy die koninck israels so laet hem nu van den cruyce af komen ende wy sullen hem gheloouen.
 hy heeft op god betrout.
 dat hy hem nu verlosse indien hy hem aenghenaem is.
 want hy heeft gheseyt.
 ick ben gods sone.
 dat selue verweten hem ooc de moordenaers die met hem ghecruyst waren.
 ende van der sester vren wert daer duysternisse ouer de gheheele aerde tot der neghenster vre toe.
 ende ontrent der neghenster vre riep iesus met luyder stemme segghende.
 eli eli lamasabachtani dat is mijn god mijn god waerom hebstu my verlaten.
 ende sommige van die daer teghenwoordich waren dat ghehoort hebbende seyden.
 dese roept eliam.
 ende terstont liep daer een van hen nam een spongie die vulde hy met edick ende stackse op eenen rietstock ende gaf hem te drincken.
 de andere seyden.
 houdt op laet ons sien of elias hem sal komen verlossen.
 ende iesus wederom met luyder stemme roepende gaf den gheest.
 ende siet de voorhanck des tempels scheurde in tween van bouen tot beneden.
 ende de aerde beefde ende de steenrotsen clouen.
 ende de grauen worden gheopent ende veel lichamen der heilighen die gheslapen hadden stonden op.
 ende ginghen wt de grauen na syne verrijsenisse ende quamen in de heylighe stadt ende worden van velen ghesien.
 de hooftman ouer hondert ende die met hem iesum bewaerden siende de aertbeuinghe ende wat daer geschiet was vreesden sy seer seggende.
 warachtich dese was gods sone.
 daer waren oock veel vrouwen van verre aensiende die iesum gheuolcht waren van galilea hem dienende.
 onder welcke was maria magdalena ende maria de moeder iacobi ende ioses ende de moeder der kinderen zebedei.
 ende als het auont gheworden was quam een rijck man van arimathia met namen ioseph die oock iesus discipel was.
 dese quam tot pilatum ende begheerde het lichaem iesu.
 doe beual pilatus datmen hem dat lichaem gheuen soude.
 ende ioseph nam het lichaem ende wandt dat in een suyuer fijn lijnwaet.
 ende leyde het in zijn nieuwe graf dat hy wtghehouwen hadde in een steenrotse ende eenen grooten steen aen de deure des grafs gewentelt hebbende ghinck hy henen.
 maria magdalena ende de andere maria waren daer sittende teghen ouer het graf.
 ende des anderen daechs die daer is na den dach der voorbereydinghe des sabbaths quamen de ouerpriesters ende de phariseen te samen tot pilatum segghende.
 heere wy zijn indachtich dat dese verleyder noch leuende ghesproken heeft ick sal na drye daghen wederom opstaen.
 daerom beueelt dat het graf bewaert worde tot den derden dach.
 op dat syne discipulen niet misschien en komen in der nacht ende stelen hem ende segghen tot den volcke hy is opghestaen van de dooden.
 ende de laetste dwalinghe sal ergher zijn dan de eerste.
 ende pilatus seyde tot hen ghy hebt wachte.
 gaet henen ende bewaert hem ghelijck ghy weet.
 doe ghinghen sy ende bewaerden het graf verseghelende den steen metter wacht.
 in het laetste des sabbaths als de eerste dach der weke begonste te luchten quam maria magdalena ende de ander maria om het graf te besien.
 ende siet daer gheschiedde een groote aertbeuinghe.
 want de enghel des heeren daelde neder van den hemel ende quam toe ende wentelde den steen van der deure ende sat daer op.
 ende zijn gedaente was ghelijck een blixem ende zijn kleedinghe wit ghelijck de snee.
 ende door vreese van hem zijn de wachters verschrickt gheworden ende worden als doode.
 maer de enghel antwoordde ende seyde tot de vrouwen.
 ghy vreest niet want ick weet dat ghy iesum den ghecruysten soeckt.
 hy is hier niet want hy is opghestaen gelijck hy gheseyt heeft.
 koemt hier siet de plaetse daer de heere gheleghen heeft ende gaet hastelick ende segt synen discipulen dat hy van den dooden opghestaen is.
 ende siet hy gaet voor v in galileam daer sult ghy hem sien.
 siet ick hebt v gheseyt.
 ende sy gingen hastelick van den graue met vreese ende grooter blijschap ende liepen ende bootschaptent synen discipulen.
 ende als sy ghingen om synen discipulen te bootschappen siet iesus is haer te gemoete gekomen segghende.
 weest ghegroet.
 ende sy zijn toe gekomen ende hebben syne voeten ghehouden ende vielen voor hem neder.
 doe seyde iesus tot haer.
 vreest niet gaet henen ende bootschappet mynen broederen dat sy in galileam gaen daer sullen sy my sien.
 als sy nu gegaen waren siet sommighe van de wachters quamen in de stadt ende bootschapten den ouerpriesteren al dat daer gheschiedt was.
 doe vergaderden sy met de ouderlinghen.
 ende raedt ghehouden hebbende gauen sy den krijchsknechten ghelts ghenoech.
 segghende.
 segt dat syne discipulen zijn des nachts ghekomen ende hebben hem ghestolen dewijle ghy sliept.
 ende indien dat verhoort wort by den stathouder wy sullent hem wijsmaken ende v sonder sorghe maken.
 ende sy het gelt genomen hebbende deden ghelijck sy gheleert waren.
 ende dit woordt is verbreyt by den ioden tot den dach van heden.
 ende de elf discipulen ginghen na galileam op den berch daer iesus hen beuolen hadde.
 ende als sy hem saghen vielen sy voor hem neder ende sommighe twijfelden.
 ende iesus by hen komende sprack met hen seggende.
 my is ghegeuen alle macht in hemel ende op aerden.
 daerom gaet ende leert alle volcken.
 hen doopende in den naem des vaders ende des soons ende des heylighen gheests hen leerende onderhouden al wat ick v beuolen hebbe.
 ende siet ick ben met v alle de daghen tot de voleyndinghe der werelt.
 amen.
 