dit is dat boec vander geboorte iesu christi die daer is een sone dauids des soons abraham.
 abraham wan isaac.
 isaac wan iacob.
 iacob wan iuda ende zijn broeders.
 iuda wan phares ende saram van thamar.
 phares wan hezron.
 hezron wan ram.
 ram wan aminadab.
 aminadab wan nahasson.
 nahasson wan salma.
 salma wan boas van rahab.
 boas wan obed van ruth.
 obed wan iesse.
 iesse wan den coninc dauid.
 de coninc dauid wan salomon vanden wijue vrie.
 salomon wan roboam.
 roboam wan abia.
 abia wan assa.
 assa wan iosaphat.
 iosaphat wan ioram.
 ioram wan osia.
 osia wan iotham.
 iotham wan achas.
 achas wan ezechia.
 ezechia wan manasse.
 manasse wan amon.
 amon wan iosia.
 iosia wan iechonia ende zijn broeders ontrent den tijt der babylonischer geuanckenis.
 na der babylonischer geuanckenis wan iechonia sealtiel.
 sealthiel wan sorobabel.
 sorobabel wan abiud.
 abiud wan eliachim.
 eliachim wan asor.
 asor wan sadoch.
 sadoch wan achin.
 achin wan eliud.
 eliud wan eleasar.
 eleasar wan mathan.
 mathan wan iacob.
 iacob wan ioseph den man marie van welcker is geboren iesus die daer heet christus.
 aller leden van abraham tot op dauid zijn veerthien leden.
 van dauid tot op de babylonische geuanckenis zijn veerthien leden.
 van der babylonischer geuanckenis tot op christum zijn veerthien leden.
 ende het ginck metter geboorte christi aldus toe.
 als maria zijn moeder ioseph ondertrout was eer hyse te huys haelde beuantmen dat sy beurucht was vanden heyligen gheest.
 maer ioseph haer man was vroom ende en wildese niet beruchtighen maer dachtse heymelijck te verlaten.
 ende doen hi also dachte siet doen openbaerde hem een engel des heeren inden droom ende sprack.
 ioseph ghy sone dauids en vreest niet mariam uwe wijf tot v te nemen.
 want dat in haer geboren is dat is vanden heyligen geest.
 ende sy sal eenen soon baren diens name sult ghy iesus heeten.
 want hy sal zijn volck salich maken van haren sonden.
 ende dit is al geschiet op dat veruult werde dat de heer door den propheet ghesproken heeft die daer seyt.
 siet een maecht sal beurucht zijn ende eenen sone baren ende sy sullen zijnen naem emanuel heeten dat is verduyscht god met ons.
 doen nv ioseph vanden slaep wacker werde dede hy gelijck hem de engel des heeren beuolen had ende nam zijn wijf tot hem.
 ende en bekendese niet tot dat sy haren eersten soon baerde.
 ende hiet zijnen naem iesus.
 doen iesus gheboren was te bethlehem int iootsche lant inder tijdt des conincx herodis siet doen quamen de wijsen van oosten tot ierusalem ende spraken.
 waer is de nieu gheboren coninck der ioden.
 wy hebben zijn sterre ghesien in oosten lant ende wy zijn ghecomen om hem aen te bidden.
 doen dat de coninc herodes hoorde verschricte hy ende met hem dat gantse ierusalem.
 ende hy liet vergaderen alle hooge priesters ende scriftgeleerden onder den volcke ende vraechde van haer waer christus soude geboren worden.
 ende sy seyden hem.
 tot bethlehem int iootsche lant.
 want also stater gheschreuen door den propheet.
 ende ghy bethlehem int iootsche lant en zijt in gheenderley wijse de minste onder de vorsten iuda.
 want wt v sal my comen de hertooch die ouer mijn volck israels een heere sy.
 doen riep herodes de wijsen heymelijck tot hem ende leerde met neerste van haer wanneer de sterre verschenen ware.
 ende hy wees haer na bethlehem ende sprac.
 trect henen ende vraecht neerstelijck na het kindeken ende als ghijt vint so segghet my weder op dat ick oock come ende het aenbidde.
 als sy nv den coninc ghehoort hadden togen sy henen.
 ende siet de sterre die sy in oostlant gesien hadden ginc voor haer henen tot dat sy quam ende stont daer bouen daer dat kindeken was.
 doen sy de sterre sagen werden sy seer verblijt.
 ende ginghen in dat huys ende vonden dat kindeken met maria zijn moeder ende vielen neder ende badent aen.
 ende dede hare schatten op ende schenckten hem goudt wieroock ende myrrhe.
 ende godt beual haer inden droom dat si niet weder tot herodes en souden keeren.
 ende sy togen door eenen anderen wech weder in haer landt.
 ende na dat sy wech gereyst waren siet doen verscheen de engel des heeren ioseph in den droom ende sprac.
 staet op ende neemt dat kindeken ende zijn moeder tot v ende vliet in egypten lant ende blijft daer tot dat ict v segge.
 want het is voorhanden dat herodes dat kindeken soecke om dat selue te verdoen.
 ende hy stont op ende nam dat kindeken ende zijn moeder tot hem inder nacht ende weeck in egypten lant ende bleef daer tot na den doot herodis op dat veruult werde dat de heere door den propheet ghesproken heeft die daer spreect.
 wt egypten heb ick mijnen sone gheroepen.
 doen herodes nv sach dat hy vanden wijsen bedrogen was wert hy seer toornich ende seynde wt ende liet alle kinderen te bethlehem dooden ende in allen byghelegen vlecken die daer tweeiarich ende daer onder waren na der tijt die hy met neerste vanden wijsen gheleert had.
 doen is veruult datter gheseyt is vanden propheet ieremia die daer spreect.
 op den gheberchte heeftmen een gheroep ghehoort veel clagens weenens ende huylens.
 rahel beweende haer kinderen ende en woude haer niet laten troosten.
 want het was met hen wt.
 maer doen herodes ghestoruen was siet doen verscheen de engel des heeren ioseph in den droom in egypten lant ende sprac.
 staet op ende neemt dat kindeken ende zijn moeder tot v ende trect henen in dat lant israel.
 sy zijn gestoruen die na des kints leuen stonden.
 ende hy stont op ende nam dat kindeken ende zijn moeder tot hem ende quam in dat lant israel.
 maer doen hy hoorde dat archelaus in het iootsche landt coninc was in de plaetse zijns vaders herodis ontsach hy hem derwaerts te comen.
 ende inden droom ontfinck hy een beuel van gode ende tooch inde eynden des galileetschen lants ende quam woonen inder stadt die daer heet nazareth.
 op dattet veruult werde datter geseit is door den propheet.
 hy sal nazarenus heeten.
 tot dier tijdt quam iohannes de dooper ende predicte inder woestijne des iootschen lants ende sprack.
 doet boete dat hemelrijc is na by gecomen.
 ende hy is die van welcke de propheet isaias geseyt heeft ende gesproken.
 daer is een stemme eens predikers inder woestijne.
 bereyt den heere den wech ende maect zijn toepaden recht.
 ende iohannes had een cleet van cemelshayren ende eenen leren gordel om zijn lendenen.
 sijn spijs was sprinchanen ende wilden honich.
 doen ginck tot hem wt de stadt ierusalem ende dat gheheel iootsche lant ende alle landen aen de iordaen ende sy lieten haer van hem doopen in de iordaen ende bekenden hare sonden.
 als hi nv veel phariseen ende saduceen sach tot zijn doopsel comen sprack hy tot haer.
 ghy aderen gheslacht wie heeft v dan ghewesen dat ghy den toecomenden toorn ontloopen sult.
 siet toe doet oprechte vruchten der boete.
 en denct slechs niet dat ghy by v seluen wildet segghen.
 wy hebben abraham tot eenen vader.
 ick seg v godt vermach den abraham wt desen steenen kinderen te verwecken.
 de bijle is alreede den boomen aen de wortel gheleyt.
 daerom welcken boom gheen goede vrucht en brengt die wort af ghehouwen ende int vier geworpen.
 ick doop v met water tot boete.
 maer die na my coemt is stercker dan ick.
 dien ick oock niet ghenoechsaem en ben zijn schoenen te draghen die sal v met den heylighen gheest ende met vier doopen.
 ende hy heeft zijnen wan in de hant hy sal zijnen dorschvloer veghen ende de terwe sal hi in schuere vergaderen maer dat caf sal hy verbranden met den eewigen viere.
 doen ter tijt quam iesus van galileen aen de iordaen tot iohannem op dat hy hem van hem doopen liete.
 maer iohannes belette hem ende sprack.
 ic behoefde wel dat ic van v gedoopt worde ende coemt ghy tot my.
 iesus antwoorde ende sprac.
 latet nv also zijn also behoortet ons alle gerechticheyt te veruullen.
 doen liet hijt hem toe.
 ende doen iesus ghedoopt was clam hy terstont op wt dat water ende siet doen dede hem den hemel bouen hem open.
 ende iohannes sach den geest gods ghelijc een duyue neder dalen ende op hem comen.
 ende siet een stem vanden hemel af sprack.
 dit is mijn lieue sone aen welcken ick een wel behaghen heb.
 doen wert iesus vanden gheest gheleyt in der woestijnen.
 op dat hy vanden duyuel becoort werde.
 ende doen hy veertich daghen ende veertich nachten gheuast hadde hongerde hem.
 ende de becoorder tradt tot hem ende sprack.
 sijt ghy gods soon so spreect dat dese steenen broodt worden.
 ende hy antwoorde ende sprack.
 daer staet gheschreuen.
 de mensch en leeft niet alleen vanden broode maer van eenen yegelijcken woorde dat door den mont gods gaet.
 doen voerde hem de duyuel met hem in de heylige stadt ende sette hem op de tinnen des tempels ende sprack tot hem.
 sijt ghy gods sone soo laet v nederwaerts.
 want daer staet gescreuen.
 hy sal zijnen engelen ouer v beuel doen ende sy sullen v op de handen dragen op dat ghi uwen voet niet aen eenen steen en stoot.
 doen sprack iesus tot hem.
 wederom stater ooc gescreuen.
 ghi en sult godt uwen heere niet becoren.
 wederom voerde hem de duyuel met hem op eenen seer hoogen berch ende toonde hem alle rijcken der werelt ende haer heerlijcheyt ende sprac tot hem.
 dat wil ick v altemael geuen ist dat ghi neder valt ende my aenbidt.
 doen sprack iesus tot hem.
 packt v van my wech satan want daer staet ghescreuen.
 ghy sult godt dijnen heere aenbidden ende hem alleen dienen.
 doen verliet hem de duyuel ende siet doen traden de engelen tot hem ende dienden hem.
 doen nv iesus hoorde dat iohannes gheleuert was tooch hy in dat galileetsche lant ende verliet de stadt nazaret hy quam ende woonde te capernaum die daer leyt aen de zee aen de lantpalen sabulon ende nephtalim op dat veruult werde datter geseyt is door den propheet isaiam die daer spreect.
 dat lant sabulon ende dat lant nephtalim byden wech der zee op gene sijde der iordane ende de heydensche galilea.
 dat volck dat inder duysternisse sat heeft een groot licht ghesien ende die daer saten aenden cant ende schaduwe des doots dien is een licht op gheghaen.
 van die tijt aen begost iesus te prediken ende te seggen.
 doet boete dat hemelrijck is na by ghecomen.
 als nv iesus aen de galileesche zee ghinck sach hy twee broeders simon die daer heet petrus ende andream zijnen broeder die wierpen haer net inde zee want sy waren visschers.
 ende hy sprack tot haer.
 volcht my na ic wil v visschers der menschen maken.
 terstont verlieten sy haer netten ende volchden hem na.
 ende doen hi van daer voortaen ghinck sach hy twee ander broeders iacobum de sone sebedei ende ioannem zijnen broeder int schip met haren vader sebedeo dat sy haer netten lapten ende hy riepse.
 terstont verlieten sy dat schip en haren vader ende volchden hem na.
 ende iesus omghinck dat gheheel lant van galileen leerende in haer scholen ende predicte dat euangelium vanden rijcke ende maecte gesont alderley siecten ende crancheden int volc.
 ende zijn gherucht wert verbreyt ouer dat gheheel syrien lant.
 ende sy brochten tot hem alderley crancken met menigherley siecten ende qualen beuanghen de beseten de maensuchtighen ende de gichtighen.
 ende hy maecktese alle ghesont.
 ende veel volcx volchde hem nae van galileen van den thien steden van ierusalem wt den iootschen lande ende van gheen sijde der iordanen.
 als hy nv dat volck sach ghinc hy op eenen berch ende sette hem neder ende zijn iongers traden tot hem.
 ende hy dede zijnen mont op leerdese ende sprack.
 salich zijn die daer geestelijck arm zijn.
 want dat hemelrijc is haer.
 salich zijn die daer rouwe dragen.
 want sy sullen getroost worden.
 salich zijn de saechtmoedigen.
 want sy sullen dat aertrijck besitten.
 salich zijn die daer hongheren ende dorsten na der gherechticheyt.
 want sy sullen versaet worden.
 salich zijn de bermhertighe.
 want sy sullen bermherticheyt vercrijgen.
 salich zijn die van een reyn herte zijn.
 want sy sullen godt sien.
 salich zijn de vredemakers.
 want sy sullen gods kinderen heeten.
 salich zijn die om der gerechticheyt wille veruolcht worden.
 want dat hemelrijc is haer.
 salich zijt ghy wanneer v de menschen om mijnen wille versmaden ende veruolghen ende segghen alderley quaet teghen v ist dat sy daer aen lieghen.
 weest vrolijck ende hebt eenen goeden moet het sal v inden hemel wel geloont worden.
 want also hebben sy veruolcht de propheten die voor v gheweest hebben.
 ghy zijt dat sout der aerden.
 als nv dat sout dum wort waer mede salmen dan souten.
 het en is voortaen nergens meer toe nut dan datment wt schudde ende latet de lieden vertreden.
 ghy zijt dat licht der werelt.
 de stadt die op eenen berch leyt en can niet verborghen zijn.
 men en steect oock gheen licht aen ende settet onder een schepel maer op eenen candelaer soo lichtet dan altemael die int huys zijn.
 also laet uwe licht lichten voor de lieden dat sy uwe goede wercken sien ende uwen vader inden hemel prijsen.
 ghy en sult niet meynen dat ick ghecomen ben om de wet oft de propheten te ontbinden.
 ick en ben niet ghecomen om te ontbinden maer om te veruullen.
 want ic seg v voorwaer also lange tot dat hemel ende aerde verga en sal niet de cleynste letter noch een tittelken vander wet vergaen tot dattet al gheschie.
 wie nv een van desen cleynsten gheboden ontbint ende leert de lieden alsoo die sal de cleynste heeten int hemelrijck.
 maer wiet doet ende leert die sal groot heeten int hemelrijck.
 want ic seg v ten sy dat uwe gherechticheyt beter sy dan der scriftgeleerden ende phariseen soo en suldy in dat hemelrijck niet comen.
 ghy hebt ghehoort dat totten ouden geseyt is.
 ghy en sult niet dooden.
 maer wie doodet die sal des oordeels schuldich zijn.
 maer ick seg v.
 wie op zijnen broeder toornich is die is des oordeels schuldich.
 maer wie tot zijnen broeder seyt.
 racha die is des raets schuldich.
 maer wie spreect.
 ghy dwaes die is des helschen vyers schuldich.
 daerom wanneer ghy uwe gaue op den altaer offert ende wort daer gedachtich dat uwe broeder wat tegen v heeft soo laet daer voor den altaer uwe gaue ende gaet eerst henen ende versoent v met uwen broeder ende dan coemt ende offert uwe gaue.
 ouerdraecht v met uwer wederpartije terstont dewijle dat ghy noch met hem op den weghe zijt op dat v de weerpartije niet eenmael ouer en leuere den richter ende de richter ouerleuere v den dienaer ende wort inden kercker geworpen.
 ick segghe v voorwaer.
 ghy en sult van daer niet wt comen tot dat ghy oock den laetsten penninck betaelt.
 ghy hebt ghehoort dat totten ouders gheseyt is.
 ghy en sult gheen ouerspel doen.
 maer ick seg v.
 wie een wijf aensiet om haer te begheren die heeft alreede met haer ouerspel ghedaen in zijn herte.
 erghert v uwe rechter ooghe so treckse wt ende worpse van v het is v beter dat een van uwen leden verderue ende dat heel lijf niet inder hellen gheworpen worde.
 ergert v uwe rechter hant soo houtse af ende worpse van v het is v beter dat een van uwen leden verderue ende dat geheel lijf niet inder hellen gheworpen worde.
 daer is oock gheseyt.
 wie hem van zijnen wijue scheyt die sal haer eenen scheybrief gheuen.
 maer ick segghe v.
 wie hem van zijnen wijue scheydt ten sy dan om ouerspel die maeckt dat sy de echt breect.
 ende wie een afghescheydene troudt die breect de echt.
 voort hebt ghy ghehoort dat totten ouden gheseyt is.
 ghy en sult gheenen valschen eedt doen ende ghy sult gode uwen eedt houden.
 maer ick seg v.
 dat ghy ganselijck niet sweeren en sult noch by den hemel want hy is gods stoel.
 noch by der aerden want sy is zijne voetbanck.
 noch by ierusalem want sy is eens grooten conincx stadt.
 oock en sult ghy niet by v hooft sweeren want ghy niet een hayr wit oft swert en muecht maken.
 maer uwe reden sy ia ia neen neen.
 wat daer ouer is dat is vanden quaden.
 ghy hebt ghehoort datter gheseyt is.
 ooghe om ooghe tant om tant.
 maer ick seg v.
 dat ghy den quaden niet wederstaen en sult maer ist dat v yemant eenen slach gheeft aen uwe rechter wanghe dien biet oock de ander.
 ende ist dat yemant met v te recht gaen wil ende uwen rock nemen dien laet oock den mantel.
 ende ist dat v yemant dwingt een mijl soo gater twee met hem.
 gheeft dien die v bidt ende en weynt v niet van dien die van v borghen wil.
 ghy hebt ghehoort datter gheseyt is.
 ghy sult uwen naesten lief hebben ende uwen viant haten.
 maer ick seg v.
 hebt lief uwe vianden.
 seghent die v vloecken.
 doet wel den ghenen die v haten.
 bidt voor die die v leet aen doen ende veruolgen op dat ghi kinderen zijt ws vaders inden hemel.
 want hy laet zijn sonne op gaen ouer de boosen ende ouer de goeden ende hy laet reghenen ouer rechtuaerdigen ende onrechtuaerdighen.
 want ist dat ghy lief hebt die v lief hebben wat sult ghi voor loon hebben.
 en doen niet oock dat selue de tollenaers.
 ende ist dat ghy v alleen tot uwen broederen vriendelijck bewijst wat doet ghy sonderlincx.
 en doen niet de tollaenaers oock alsoo.
 daerom sult ghi volcomen zijn ghelijck als uwe vader inden hemel volcomen is.
 hebt acht op uwe aelmissen dat ghy die niet en gheeft voor de lieden dat ghy van haer gesien wort anders en hebt ghy gheenen loon by uwen vader inden hemel.
 wanneer ghy nv aelmissen gheeft soo en sult ghy geen trompetten voor v laten blasen als de huychelaers doen inde scholen ende op de straten op dat sy vanden lieden ghepresen worden.
 voorwaer ick seg v sy hebben haren loon wech.
 maer wanneer ghy aelmissen gheeft so en laet uwe slincker hant niet weten wat de rechter doet op dat uwe aelmisse verborgen sy.
 ende uwe vader die int verborghen siet die salt v int openbaer verghelden.
 ende als ghy bidt so en sult ghy niet zijn als de huychelaers die daer gheern staen ende bidden in de scholen ende aen de hoecken op de straten op dat sy vanden lieden gesien worden.
 voorwaer ic segge v.
 sy hebben haren loon wech.
 mer als ghy bidt so gaet in v camerken ende sluyt de duere toe ende bidt tot uwen vader int verborgen.
 ende v vader die int verborgen siet salt v int openbaer vergelden.
 ende als ghy bidt so en suldy niet veel woorden maken ghelijck de heydenen want sy meynen dat sy verhoort worden als sy veel woorden maken.
 daerom en sult ghy desen niet gelijc worden.
 want uwe vader weet wat ghy behoeft eer ghy hem bidt.
 daerom sult ghy aldus bidden.
 onse vader inden hemel vwen naem worde gheheylicht.
 dijn rijcke come.
 vwen wil gheschie op aerden als inden hemel.
 onse dagelijcx broot geeft ons heden.
 ende vergeeft ons onse schulden ghelijck wy onsen schuldenaers vergeuen.
 ende en leyt ons niet in becoringhe.
 maer verlost ons vanden quaden.
 want v is dat rijck de cracht ende de heerlijcheyt inder eewicheyt amen.
 want ist dat ghy den menschen hare feylen vergeeft so sal v uwe hemelsche vader oock vergheuen.
 maer ist sake dat ghy den menschen hare feylen niet en vergeeft so en sal v uwe vader uwe feylen oock niet vergheuen.
 wanneer ghy vast so en sult ghy niet suer sien als de huychelaers.
 want sy veranderen hare aensichten.
 op dat sy voor den menschen schijnen met haren vasten.
 voorwaer ick segghe v sy hebben haren loon wech.
 maer als ghy vast soo salft uwe hooft ende wast uwe aensicht op dat ghy niet en schijnt voor de menschen met uwen vasten maer voor uwen vader die int verborgen is ende uwe vader die int verborgen siet salt v int openbaer vergelden.
 ghy en sult v geen schatten vergaderen opter aerden daerse de motten ende den roest eten ende daerde dieuen na grauen ende stelen.
 maer vergadert v schatten inden hemel daerse noch de motten noch den roest eten ende daer de dieuen niet na en grauen noch en stelen.
 want waer uwen schat is daer is oock uwe herte.
 de ooghe is des lichaems licht.
 wanneer dijn ooge eenuoudich is so sal v geheel lichaem licht zijn.
 maer wanneer v ooge een schalck is so sal v geheel lichaem duyster zijn.
 mer als dat licht dat in v is duysternis is hoe groot sal dan de duysternis selue zijn.
 niemant en can twee heeren dienen of hy sal den eenen haten ende den anderen lief hebben of hy sal den eenen aenhangen ende den anderen verachten.
 ghy en cont gode niet dienen ende den mammon.
 daerom segge ick v.
 en sorcht niet voor uwe leuen.
 wat ghy eten ende drincken sult oock niet voor uwe lijf wat ghy aentrecken sult.
 is dat leuen niet meer dan de spijse.
 ende dat lijf meer dan de cleedinghe.
 siet de vogelen onder den hemel aen sy en sayen niet sy en mayen niet sy en vergaderen niet in de schueren ende uwe hemelsche vader voetse nochtans.
 sijt ghy dan niet veel meer dan sy.
 wie isser onder v die zijnder lengde een elle toe setten can oft hyder alschoon om sorcht.
 ende waerom sorcht ghy voor de cleedinge.
 siet de lelien op den velde aen hoe sy wassen.
 sy en arbeyden niet noch sy en spinnen niet.
 ick seg v.
 dat ooc salomon in al zijn heerlijcheyt niet becleedt en is gheweest als der seluen een.
 na dien dan godt dat gras op den velde also cleedt dat doch heden staet ende morgen inden ouen geworpen wordt en soude hy v dat niet veel meer doen.
 o ghy cleyn gheloouighen.
 daerom en sult ghy niet sorgen ende seggen.
 wat sullen wy eten.
 wat sullen wy drincken.
 waer mede sullen wy ons cleeden.
 na sulcken allen soecken de heydens.
 want uwen hemelsche vader wetet dat ghy dies al behoeft.
 soeckt ten eersten na den rijcke gods ende na zijner gerechticheyt so sal v sulcx altemael toeuallen.
 daerom en sorcht niet voor den anderen morghen want den dach van morgen sal voor dat zijne sorgen.
 het is ghenoech dat elcken dach zijn eygen plage hebbe.
 en ordeelt niet op dat ghy niet geordeelt en wort.
 want met welckerley ordeel dat ghy ordeelt sult ghy geordeelt worden.
 ende met welckerley maet ghy meet sal v gemeten worden.
 wat siet ghy den splinter in ws broeders ooge ende en wort niet gewaer des balcs in v ooge.
 of hoe dorft ghy seggen tot uwen broeder.
 hout stille ick wil v den splinter wt uwe ooge trecken ende siet in uwe ooge is eenen balc.
 ghy huychelaer trect eerst den balc wt uwe ooghe daer na besiet hoe ghy den splinter wt ws broeders ooghe trect.
 ghi en sult dat heylichdom den honden niet gheuen ende uwe peerlen en sult ghi niet voor de verckens worpen op dat sy de selue niet en vertreden met haren voeten ende haer omkeeren ende v verscueren.
 bidt soo wort v ghegheuen.
 soect soo sult ghy vinden.
 clopt aen so wort v op ghedaen.
 want wie daer bidt die ontfangt.
 ende wie daer soect die vindt.
 ende wie aenclopt dien wort op ghedaen.
 wie isser onder v menschen in dien hem zijn soon biddet om broodt die hem eenen steen biede.
 of in dien hy hem biddet om eenen visch die hem een slange biede.
 ist dat ghi dan die doch erch zijt nochtans uwen kinderen goede gauen cont geuen.
 hoe veel meer sal uwen vader inden hemel wat goets gheuen die hem bidden.
 al wat ghy nv wilt dat v de lieden doen sullen dat doet hen oock dat is de wet ende de propheten.
 gaet in door de enge poorte want de poorte is wijt ende den wech is breet die daer leyt totter verdoemenisse ende veel zijnder die daer op wandelen.
 ende de poorte is enghe ende den wech is smal die totten leuen leyt.
 ende weynich zijnder die hem vinden.
 siet voor v voor de valsche propheten die in schaepscleederen tot v comen maer inwendich zijn sy grijpende woluen.
 aen haer vruchten sult ghijse kennen.
 machmen ooc wijndruyuen lesen vanden doornen.
 oft vijghen vanden dijstelen.
 also eenen yeghelijcken goeden boom brengt goede vruchten.
 maer eenen vuylen boom brengt quade vruchten.
 eenen goeden boom en can gheen quade vruchten brenghen.
 ende eenen vuylen boom en can gheen goede vruchten brenghen.
 eenen yeghelijcken boom die geen goede vrucht en brengt wort afghehouwen ende int vier gheworpen.
 daerom aen hare vruchten sult ghyse kennen.
 sy en sullen niet alle die tot my segghen.
 heere heerre int hemelrijck comen maer die doen den wille mijns vaders inden hemel.
 veel sullender tot my seggen in dien dach.
 heere heere en hebben wy niet in uwen naem ghepropheteert.
 en hebben wy niet in uwen naem duyuelen wtghedreuen.
 en hebben wy niet in uwen naem veel daden ghedaen.
 dan sal ick hen belijden.
 ick en heb v noch noyt gekent.
 wijcket alle van my ghy quaetdoenders.
 daerom wie dese mijne redenen hoort ende doetse dien ghelijcke ick by eenen cloecken man die zijn huys op eenen steen timmerde.
 doender nv eenen slachregen viel ende een water quam ende de winden waeyden ende stieten aen dat huys doen en vielt doch niet want het was op eenen steen ghefondeert.
 ende wie dese mijne redenen hoort ende en doetse niet die is eenen sotten man gelijck die zijn huys opt sant timmerde.
 doender nv eenen slachregen viel ende een water quam ende de winden waeyden ende stieten aen dat huys doen vielt ende dede eenen grooten val.
 ende het ghebuerde doen iesus dese redenen voleynt hadde ontsettede hem dat volck ouer zijne leeringe.
 want hy predicte geweldelijcken en niet als de schriftgeleerden.
 doen hy nv vanden berch af ginc volchde hem veel volcx na.
 ende siet een melaetsch man quam ende badt hem aen ende sprac.
 heere indien ghy wilt so moecht ghy my wel reynighen.
 ende iesus stac zijn hant wt roerde hem aen ende sprack.
 ick wilt doen zijt gereynicht.
 ende terstont was hy van zijne melaetsheyt reyn.
 ende iesus sprac tot hem.
 siet dat ghijt niemanden en segt.
 maer gaet henen ende toont v den priester ende offert de gaue die moses beuolen heeft tot een getuychnisse ouer haer.
 doen nv iesus tot capernaum inghinc tradter een hooftman tot hem die badt hem ende sprack.
 heere mijn knecht leyt thuys ende is gichtich ende heeft groote quale.
 iesus sprack tot hem.
 ick wil comen ende hem ghesont maken.
 de hooftman antwoorde ende sprack.
 heere ic en bens niet weerdich dat ghy onder mijn dack gaet maer spreect alleen een woort soo wort mijn knecht ghesont.
 want ick ben een mensch daer toe der ouerheyt onderdaen ende ick heb onder my crijchsknechten.
 nochtans wanneer ick seg tot eenen.
 gaet henen so gaet hi henen.
 ende tot een ander.
 coemt herwaerts so coemt hy.
 ende tot mijnen knecht doet dat soo doet hijt.
 doen dat iesus hoorde verwonderde hy hem ende sprack tot dien die hem na volchden.
 voorwaer ick seg v sulcken gelooue en heb ick in israel niet gheuonden.
 maer ic seg v veel sullender comen vanden oosten ende vanden westen ende met abraham ende isaac ende iacob int hemelrijck sitten.
 maer de kinderen des rijcx worden wtghestooten inde duysternisse daer sal zijn weenen ende knersinge der tanden.
 ende iesus sprack tot den hooftman.
 gaet henen v gheschie ghelijck ghy ghelooft hebt.
 ende zijn knecht wert ter seluer vren ghesont.
 ende iesus quam in peters huys ende sach dat zijns wijfs moeder lach ende had de cortse.
 doen greep hy haer handt aen ende de cortse verlietse ende sy stont op ende diende hen.
 alst nv auont was brachten sy veel besetenen tot hem.
 ende hy dreef de gheesten wt met woorden ende maecte alderley crancken ghesont op dat veruult werde dat daer gheseyt is door den propheet isaiam die daer spreect.
 hy heeft onse swacheyt op hem ghenomen ende onse siecten heeft hy ghedraghen.
 ende doen iesus veel volcx om hem sach hiet hy men soude ouer op gene sijde der see varen.
 ende een schriftgheleerde tradt tot hem die sprac tot hem.
 meester ick wil v volghen waer ghy henen gaet.
 iesus seyde tot hem.
 de vossen hebben holen ende de voghelen onder den hemel hebben nesten.
 maer des menschen soon en heeft niet daer hy zijn hooft neder legghe.
 ende een ander onder zijne iongheren sprack tot hem.
 heere geeft my oorlof dat ick henen gae ende eerst mijnen vader begraue.
 maer iesus sprack tot hem.
 volcht my ende laet de doode hare dooden begrauen.
 ende hy tradt in dat schip ende zijne iongers volchden hem na.
 ende siet daer verhief hem eenen grooten storm in de see alsoo dat oock dat schipken met goluen bedeckt wert.
 ende hy sliep.
 ende de iongers traden tot hem ende weckten hem op ende spraken.
 heere helpt ons wy vergaen.
 doen seyde hy tot hen.
 ghy cleyn geloouige waerom zijt ghy so beureest.
 ende stont op ende dreychde de winden ende de see.
 doen wertet geheel stil.
 ende de menschen verwonderen haer ende spraken.
 wat is dat voor een man dat hem de windt ende de see ghehoorsaem is.
 ende hy quam op ghene sijde der see in dat lantschap der gergesenen.
 doen liepen hem teghen twee besetenen die quamen wt der dooden grauen ende waren seer wreet alsoo dat niemant door de selue strate wandelen en mocht.
 ende siet sy riepen ende spraken.
 och iesu ghy sone gods wat hebben wy met v te doen.
 sijt ghy hier ghecomen om ons te quellen eer dant tijt is.
 ende verre van hen was een groote cudde verckens inde weyde.
 doen baden hem de duyuelen ende spraken.
 wilt ghy ons wtdrijuen so oorlooft ons inde cudde verckens te varen.
 ende hy sprack.
 vaert henen.
 doen voeren sy wt ende voeren inde cudde verckens.
 ende siet de geheele cudde verckens storte haer met eenen storm inde see ende verdroncken int water.
 ende de verckens herders vloden ende gingen henen inde stadt ende seyden dit altemael ende hoet metten beseten toeghegaen was.
 ende siet doen ghinck de gantsche stadt wt iesu te gemoet.
 ende doen sy hem saghen baden sy hem dat hy van hare palen wijcken wilde.
 doen tradt hy in dat schip ende voer weder ouer ende quam in zijn stadt.
 ende siet doen brachten si tot hem eenen gichtighen die lach op een bedde.
 doen nv iesus haer ghelooue sach sprack hy tot den gichtigen.
 hebt eenen goeden moet mijn sone uwe sonden zijn v vergheuen.
 ende siet sommighe onder den scriftgheleerden spraken by haer seluen.
 dese lastert godt.
 ende doen iesus haer gedachten sach sprac hy.
 waerom denct ghy quaet in uwer herten.
 welck is lichter te seggen uwe sonden zijn v vergheuen.
 oft te segghen.
 staet op ende wandelt.
 maer op dat ghy weet dat des menschen soon macht heeft op aerden de sonden te vergheuen sprac hy tot den gichtighen.
 staet op neemt v bedde op ende gaet thuys.
 ende hy stont op ende ghinck te huys.
 doen dat volck dat sach verwonderden si haer ende presen godt die sulcke macht den menschen ghegheuen heeft.
 ende doen iesus van daer ghinck sach hi eenen mensch int tolhuysken sitten die hiet mattheus ende sprack tot hem.
 volcht my nae ende hy stont op ende volchde hem nae.
 ende het ghebuerde doen hi ter tafelen sat int huys siet doen quamender veel tollenaren ende sondaren ende saten met iesu ende zijne iongheren ter tafelen.
 doen dat de phariseen sagen spraken si tot sine iongheren.
 waerom eet v meester met den tollenaren ende sondaren.
 doen dat iesus hoorde sprac hy tot haer.
 de stercke en behoeuen des medecijn meesters niet maer de crancke.
 maer gaet henen ende leert wat dat sy.
 ick heb een welbehaghen aen de barmherticheyt ende niet aenden offer.
 ic ben gecomen den sondaren tot boete te roepen ende niet de vroomen.
 met dien quamen de iongeren iohannis tot hem ende spraken.
 waerom vasten wy ende de phariseen soo veel ende uwe iongheren en vasten niet.
 iesus sprack tot haer.
 hoe connen de bruyloftslieden rouwe draghen soo langhe als de bruydegom by haer is.
 maer de tijt sal comen dat de bruydegom van haer ghenomen wort dan sullen si vasten.
 niemant en lapt een out cleet met eenen lap van nieuwen laken.
 want den lap schuert doch weder vant cleet ende de schuer wordt argher.
 men en doet ooc gheenen most in oude wijnflesschen anders bersten de wijnflesschen ende de most wert wtghestort ende de wijnflesschen vergaen.
 mer men doet den most in nieuwe wijnflesschen soo worden si beyde tsamen behouden.
 doen hy sulcx met haer sprack siet doen quamper een vanden ouersten ende viel voor hem neder ende sprack.
 heere mijn dochter is nv ghestoruen maer coemt ende legt uwe hant op haer soo wordt si leuendich.
 iesus stont op ende volchde hem na ende zijne iongheren.
 ende siet een wijf dat twaelf iaer den bloetganck gehadt hadde tradt van achter tot hem ende roerde den soom zijns cleedts aen wandt si sprack by haerseluen.
 mocht ick alleen zijn cleedt aenroeren soo werde ick ghesont.
 doen keerde hem iesus om ende sachse aen ende sprac.
 hebt eenen goeden moet mijn dochter v ghelooue heeft v geholpen.
 ende dat wijf werdt ter seluer vre ghesont.
 ende als hy in des ouersten huys quam ende sach de pijpers ende dat ghewoel des volcx sprac hy tot haer.
 wijcket wandt het meysken en is niet doot maer het slaept.
 ende sy belachten hem.
 ende als dat volc wt ghedreuen was ghinc hy in ende greept byder hant.
 doen stont het meysken op.
 ende dat gherucht werdt openbaer ouer dat selue gantsche lant.
 ende doen iesus van daer voortaen ghinck volchden hem twee blinden na die riepen ende spraken.
 och ghy sone dauids ontfermt v onser.
 ende doen hy thuys quam traden de blinden tot hem.
 ende iesus sprack tot haer.
 ghelooft ghy dat ick v sulcx doen can.
 doen spraken si tot hem.
 heere ia.
 doen roerde hy haer oogen aen ende sprack.
 v gheschie nae uwen ghelooue.
 ende hare ooghen werden geopent.
 ende iesus dreychde haer ende sprack.
 siet toe dattet niemant en verneme.
 maer sy ghinghen wt ende maecten hem ruchtbaer in dat selue gantsche lant.
 doen nv dese wtghecomen waren siet doen brachten si tot hem eenen mensche die was stom ende beseten.
 ende doen de duyuel wtgedreuen was sprac de stomme.
 ende dat volck verwonderde hem ende sprack.
 sulcx en is noch noyt in israel gesien geweest.
 maer de phariseen spraken.
 hy drijft de duyuelen wt door der duyuelen ouerste.
 ende iesus ghinck rontom in alle steden ende vlecken leerde in haer scholen ende predickte dat euangelium vanden rijcke ende ghenas alderley siecten ende alderley crancheden inden volcke.
 ende doen hy dat volck sach iammerde hem des seluen want sy waren versmacht ende verstroyt als de schapen die gheenen herder en hebben.
 doen sprack hy tot zijnen iongheren.
 den oogst is groot maer weynich zijn der arbeyders.
 daerom bidt den heere des oogsts dat hy arbeyders in zijnen oogst seynde.
 ende hy riep zijne twaelf iongheren tot hem ende gaf haer macht ouer de onreyne gheesten dat sy de selue wt dreuen ende ghesont maecten alderley siecten ende alderley crancheden.
 de namen der twaelf apostelen zijn dese.
 de eerste symon ghenaemt petrus ende andreas zijn broeder.
 iacobus sebedei soone ende iohannes zijn broeder.
 philippus ende bartholomeus.
 thomas ende mattheus de tollenaer.
 iacobus alphei sone.
 lebbeus met den toenaem thaddeus.
 symon van cana ende iudas iscarioth die hem verriet.
 dese twelf seynde iesus wt ende gheboot hen ende sprack.
 en gaet niet op der heydenen wech ende en trect niet inder samaritanen stadt.
 maer gaet henen totten verloren schapen wt den huyse israels.
 gaet ende predict ende spreect.
 dat hemelrijc is naby ghecomen.
 maect de crancken gesont reynicht de melaetsche verwect de dooden drijft de duyuelen wt.
 om niet hebt ghijt ontfanghen geuet ooc om niet.
 ghy en sult gheen gout noch siluer noch coper in uwe gordelen hebben oock gheen tessche op den wech oock gheen twee rocken gheen schoenen ooc gheenen stock.
 want een arbeyder is zijnder spijse weert.
 maer waer ghy in een stadt oft vlecke gaet daer beuraecht v oft yemant daer in sy die dies weerdich is.
 ende by den seluen blijft tot dat ghy van daer trect.
 ende als ghy in een huys gaet so groet dat selue.
 ende indien dat selue huys dies weerdich is so sal uwen vrede op hem comen.
 maer ist des niet weerdich so sal uwen vrede hem weder tot v keeren.
 ende waer v yemant niet aennemen en sal noch uwe redenen hooren so gaet daer wt vanden seluen huys oft stadt ende slaet dat stof af van uwe voeten.
 voorwaer ic seg v den lande sodoma ende gomorra salt verdraechlijcker gaen inden dach des oordeels dan sulcken stadt.
 siet ic seynde v als schapen midden onder de woluen daerom zijt cloec als de slangen ende sonder valscheyt als de duyuen.
 maer hoedet v voor de menschen wandt si sullen v ouer leueren voor hare raedtshuysen ende sullen v gheesselen in hare scholen.
 ende men sal v voor vorsten ende coningen leyden om mijnen twille tot een ghetuychenisse ouer haer ende ouer de heydenen.
 als si v nv ouerleueren sullen soo en sorcht niet hoe oft wat ghy spreken sult want het sal v in die vre ghegeuen worden wat ghy spreken sult.
 want ghy en zijtet niet die daer spreeckt maer ws vaders gheest ist die door v spreect.
 het sal de een broeder den anderen ouerleueren tot der doot ende de vader den sone ende de kinderen sullen hen verheffen teghen hare ouders ende haer ter doot helpen.
 ende ghy moet ghehaet werden van alleman om mijns naems wille.
 maer wie totten eynde toe volstandich blijft die wort salich.
 maer wanneer si v in een stadt veruolghen so vliet in een ander.
 voorwaer ick seg v.
 ghy en sult de steden van israel niet wtrichten tot dat des menschen sone coemt.
 de discipel en is niet bouen zijnen meester noch de knecht bouen den heere.
 het is den discipel genoech dat hy sy als zijn meester ende de knecht als zijn heer.
 hebben si den huysvader beelzebub gheheeten hoe veel meer sullen sy zijn huysghenooten also heeten.
 daerom en vreest v niet voor haer.
 daer en is niet verborghen dat niet openbaer en worde.
 ende daer en is niet heymelijcx datmen niet en sal weten.
 wat ick v seg int duyster dat spreect int licht.
 ende wat ghy hoort in het oor dat predict op de daken.
 ende en vreest v niet voor de gene die dat lijf dooden ende de siele niet en mogen dooden.
 maer vreest v veel meer voor dien die lijf ende siele verderuen can inde helle.
 en cooptmen niet twee musschen om eenen penninc.
 nochtans en valter van de selue niet een op de aerde sonder uwen vader.
 maer nv zijn ooc uwe hayren op den hoofde alle getelt.
 daerom en vreest v niet ghy zijt beter dan veel musscen.
 daerom wie my bekent voor de menschen dien wil ic bekennen voor mijnen hemelschen vader.
 maer wie my versaect voor de menschen dien wil ick oock versaken voor mijnen hemelschen vader.
 ghy en sult niet meynen dat ick ghecomen sy om vrede te seynden op aerden.
 ick en ben niet gecomen om vrede te seynden mer dat sweert.
 want ic ben gecomen den mensch te verwecken tegen sinen vader ende de dochter tegen haer moeder ende des soons wijf tegen haers mans moeder.
 ende des menschen vianden sullen zijn eyghen huysghenooten zijn.
 wie vader ende moeder meer bemint dan my die en is mijns niet weerdich.
 ende wie soon oft dochter meer bemint dan my die en is mijns niet weerdich.
 ende wie niet zijn cruys op hem en neemt ende volcht my na die en is mijns niet weerdich.
 wie zijn leuen vint die salt verliesen.
 ende wie zijn leuen verliest om mijnen twille die salt vinden.
 wie v aen neemt die neemt my aen.
 ende wie my aen neemt die neemt den ghenen aen die my gesonden heeft.
 wie eenen propheet aen neemt in eens propheten naem die sal eens propheten loon ontfangen.
 wie eenen rechtueerdigen aen neemt in eens rechtueerdighen naem die sal eens rechtueerdighen loon ontfanghen.
 ende so wie eenen van desen alder cleynsten alleen eenen beker cout waters te drincken gheeft in eens ionghers naem.
 voorwaer ick segghe v ten sal hem niet ongheloont blijuen.
 ende het geschiede doen iesus sulcke gheboden tot sinen twaelf ionghers voleynt had ghinck hy van daer voort om te leeren ende te prediken in hare steden.
 ende als iohannes inder geuanckenis de wercken christi hoorde seynde hy twee van sine ionghers henen ende liet hem seggen.
 sijt ghy die daer comen sal oft sullen wy eenen anderen verwachten.
 iesus antwoorde ende sprack tot haer.
 gaet henen ende segt iohanni wederom wat ghy siet ende hoort.
 de blinde sien ende de lamme gaen de melaetsche werden reyn ende de dooue hooren de doode staen op ende den armen wordt dat euangelium ghepredict.
 ende salich is die die hem aen my niet en arghert.
 doen die henen ghinghen begoste iesus te spreken tot den volcke van iohanne.
 wat zijt ghy wtghegaen inder woestijnen te sien.
 wout ghy een riet sien dat den wint herwaerts ende derwaerts waeyt.
 oft wat zijt ghy wtghegaen te sien.
 wout ghy een mensch in saechte cleederen sien.
 siet die daer saechte cleederen draghen die zijn inder coninghen huysen.
 oft wat zijt ghy wtgegaen te sien.
 wout ghy eenen propheet sien.
 ia ick seg v die oock meer is dan een propheet.
 want dese ist van dien gheschreuen staet.
 siet ick seynde mijnen enghel voor v henen die uwen wech voor v bereyden sal.
 voorwaer ick seg v.
 onder allen die van wijuen gheboren zijn en isser niemant opgecomen die grooter si dan iohannes de dooper.
 maer die de cleynste is int hemelrijck die is grooter dan hy.
 maer vanden daghen iohannis des doopers tot nv toe lijdt dat hemelrijck ghewelt ende die ghewelt doen die treckent tot haer.
 wandt alle propheten ende de wet hebben ghepropheteert tot op iohannem.
 ende ist dat ghijt wilt aennemen hy is elias die daer sal toecomende zijn.
 wie ooren heeft te hooren die hoore.
 maer by wien sal ick dit geslacht gelijcken.
 het is ghelijck den kinderkens die op de marct sitten ende roepen tot haer ghesellen ende spreken.
 wy hebben v ghepepen ende ghy en wout niet dansen.
 wy hebben v gheclaecht ende ghy en wout niet weenen.
 iohannes is gecomen ende adt niet ende en dranck niet ende si seggen.
 hy heeft den duyuel.
 des menschens sone is ghecomen eet ende drinct ende si segghen.
 siet welck een verslinder ende wijnsuyper is die mensche der tollenaren ende der sondaren geselle.
 ende de wijsheyt moet haer laten rechtuaerdigen van hare kinderen.
 doen begost hy de steden te schelden in welcken zijner daden aldermeest gheschiet waren ende en hadden haer nochtans niet gebetert.
 wee v chorazin wee v bethsaida waren sulcke daden tot tyro ende sydon gheschiet als by v geschiet zijn si hadden in voortijden in sacken ende inder asschen boete ghedaen.
 nochtans ick seg v het sal tyro ende sydon verdraechlijcker gaen inden dach des oordeels dan v.
 ende ghy capernaum ghy die ten hemel toe verheuen zijt ghi sult tot in de helle neder ghestooten werden.
 wandt waert dat tot sodoma die daden geschiet waren die by v gheschiet zijn si stont noch hedens daechs.
 doch ick seg v.
 het sal sodomer lant verdraechlijcker gaen inden daghe des oordeels dan v.
 ter seluer tijt antwoorde iesus ende sprack.
 ick prijse v vader ende heere des hemels ende der aerden dat ghy sulcx den wijsen ende verstandighen verborghen hebt ende hebbet den onmondighen gheopenbaert.
 ia vader want het is also wel behaechlijc geweest voor v.
 alle dingen zijn my ouergegheuen van mijnen vader.
 ende niemandt en kent den sone dan alleen de vader.
 ende niemant en kent den vader dan alleen de sone ende wient de sone wil openbaren.
 coemt tot my alle ghy die daer arbeyt ende beladen zijt ic wil v verquicken.
 neemt op v mijn iock ende leert van my.
 want ic ben saechtmoedich ende van herten ootmoedich so sult ghy ruste vinden voor uwe sielen.
 wandt mijn iock is soet ende mijnen last is licht.
 tot dier tijt ghinc iesus door dat coren opten sabbath.
 ende sine ionghers waren hongherich begosten ayren wt te plucken ende te eten.
 doen dat de phariseen saghen spraken si tot hem.
 siet uwe ionghers doen dat niet betamelijck en is opten sabbath te doen.
 maer hy sprac tot haer.
 en hebt ghy niet gelesen wat dauid dede doen hem ende dien die met hem waren hongerde.
 hoe dat hy ghinc int gods huys ende adt de toonbrooden die hem doch niet en betaemden te eten noch den ghenen die met hem waren dan alleen den priesteren.
 oft en hebt ghy niet gelesen inde wet dat de priesters op den sabbath inden tempel den sabbath breken ende zijn doch sonder schult.
 maer ic seg v.
 dat hier die is die ooc grooter is dan den tempel.
 ende waert dat ghy wist wat dat sy.
 ick heb een welbehaghen aen de barmherticheydt ende niet aenden offer soo en haddet ghi de onschuldighen niet verdoemt.
 des menschen sone is een heer oock ouer den sabbath.
 ende hy ghinck van daer voorder ende quam in haer schole.
 ende siet daer was een mensche die had een verdorde hant.
 ende si vraechden hem ende spraken.
 isset oock recht datmen op den sabbath heele.
 op dat si een sake tot hem hadden.
 ende hy sprac tot haer.
 wie isser onder v indien hi een scaep heeft dat hem op den sabbath in eenen cuyl valt diet niet aen en grijpt ende weder op en heffe.
 hoe veel beter is nv een mensch dan een schaep.
 daerom machmen op den sabbath wel wat goets doen.
 doen sprac hy tot den mensch.
 steeckt v hant wt.
 ende hy stacse wt.
 ende si wert hem weder ghesont ghelijck als de ander.
 doen ghinghen de phariseen wt ende hielden eenen raet ouer hem hoe dat si hem verdoen mochten.
 maer doen iesus dat vernam weeck hy van daer.
 ende hem volchde veel volcx nae ende hy maecktese alle ghesont ende dreychdese dat si hem niet melden en souden op dat veruult worde dat daer geseyt is door den propheet isaiam die daer spreect.
 siet dat is mijn knecht die ick wtuercoren heb ende mijn alder liefste aen welcken mijn siele een welbehaghen heeft.
 ick wil mijnen gheest op hem legghen ende hy sal den heydenen dat oordeel vercondighen.
 hy en sal niet kijuen noch roepen ende men en sal zijn gheroep niet hooren op der straten.
 dat gequetste riet en sal hy niet ontstucken breken ende de glimmende lemment en sal hy niet wt blusschen tot dat hy dat oordeel wt voere tot der ouerwinninghe ende de heydenen sullen op sinen naem hopen.
 doen wert een beseten mensche tot hem gebracht die was blint ende stom.
 ende hy maecte hem ghesont alsoo dat de blinde ende stomme beyde sprack ende sach.
 ende alle dat volck ontsettede hem ende sprac.
 en is dese niet dauids sone.
 maer de pharizeen doen zijt hoorden spraken si.
 hy en drijft de duyuelen niet anders wt dan door beelzebub der duyuelen ouerste.
 maer iesus verstont haer ghedachten ende sprack tot haer.
 elck rijck indient met hemseluen oneens wordt dat wordt woest.
 ende een yegelijcke stadt oft huys indient met hemseluen oneens wort so en cant niet bestaen.
 ist dan dat deen satan den anderen wt drijft soo moet hy met hemseluen oneens zijn.
 hoe can dan zijn rijck bestaen.
 ende ist dat ick door beelzebub de duyuelen wt drijue door wien drijuense dan uwe kinderen wt.
 daerom sullen si uwe richters zijn.
 maer ist dat ick de duyuelen door den geest godts wtdrijue so is dat rijcke gods tot v gecomen.
 oft hoe can yemant in eens stercken huys gaen ende sinen huysraet roouen ten sy dan dat hy te voren den stercken binde ende hem dan zijn huys berooue.
 wie niet met my en is die is tegen my.
 ende wie niet met mi en vergadert die verstroyt.
 daerom segghe ick v.
 alle sonde ende lasteringhe wordt den menschen vergheuen.
 maer de lasteringhe teghen den gheest en wort den menschen niet vergheuen.
 ende wie yet spreect tegen des menschen soon dien wordet vergeuen.
 maer wie yet spreect teghen den heyligen gheest dien en wordet niet vergheuen noch in deser noch in ghener werelt.
 dier een settet eenen goeden boom soo wort de vrucht goet oft settet eenen quaden boom soo wort de vrucht quaet.
 want aen de vrucht kentmen den boom.
 ghy aderen gheslachte hoe cont ghi wat goets spreken dewijle ghy boos zijt.
 waer af dat herte vol is daer af gaet de mont ouer.
 een goet mensche brengt wat goets voort wt zijnen goeden schat des herten.
 ende een boos mensch brengt wat booses voort wt zijnen boosen schat.
 maer ick seg v.
 dat de menschen moeten rekenschap gheuen inden dach des oordeels van eenen yeghelijcken onnutten woorde dat si gesproken hebben.
 wt uwen woorden sult ghy gherechtueerdicht worden ende wt uwen woorden sult ghy verdoemt worden.
 doen antwoorden sommige onder den schrifgheleerden ende phariseen ende spraken.
 meester wy wouden gheern een teecken van v sien.
 ende hy antwoorde ende sprack tot hen.
 dese boose ende ouerspelighe aert soeckt een teecken ende haer en sal geen teecken ghegheuen worden dan alleen dat teecken des propheets ione.
 wandt ghelijck als ionas drie daghen ende drie nachten inden buyc des waluischs was alsoo sal des menschen soon drie dagen ende drie nachten midden inder aerden zijn.
 de lieden van niniue sullen voort treden inden dach des oordeels met desen geslachte ende sullent verdoemen.
 want si deden boete na der prekinghe ionas.
 ende siet hier is meer dan ionas.
 de coninginne vanden suyden sal voort treden inden dach des oordeels met dit gheslachte ende salt verdoemen.
 want si quam vant eynde der aerden om de wijsheydt salomonis te hooren.
 ende siet hier is meer dan salomon.
 wanneer de onreyne geest vanden mensche wtgheuaren is so doorwandelt hy dorre plaetsen soect rust ende en vintse niet.
 soo spreect hy dan.
 ick wil wederom keeren in mijn huys daer ick wtghegaen ben.
 ende als hy coemt so vint hijt ledich gheueghet ende ghechiert.
 so gaet hy henen ende neemt seuen ander gheesten tot hem die argher zijn dan hy selue.
 ende als si daer in comen woonen si daer.
 ende het wort met den seluen mensche daer nae ergher dant te voren was.
 alsoo salt oock desen boosen gheslachte gaen.
 als hy noch alsoo tot den volcke sprack.
 siet doen stonden zijn moeder ende zijn broeders daer buyten die wouden hem spreken.
 doen spracker een tot hem.
 siet v moeder ende uwe broeders staen daer buyten ende willen v toespreken.
 ende hy antwoorde ende sprack tot den ghenen diet hem seyde.
 wie is mijn moeder.
 ende wie zijn mijn broeders.
 ende hy strecte zijn hant wt ouer zijne iongeren ende sprac.
 siet daer dat is mijn moeder ende mijn broeders.
 want wie daer doet den wille mijns vaders inden hemel die selue is mijn broeder suster ende moeder.
 inden seluen dach ghinck iesus wt den huyse ende ghinck sitten aen de zee.
 ende veel volcx vergaderde tot hem also dat hy in dat schip tradt ende sat ende alle dat volc stont aenden oeuer.
 ende hy sprack menigherley tot haer door ghelijckenisse ende seyde.
 siet daer ghinck een saetsaeyer wt om te saeyen.
 ende dewijle dat hy saeyde vielt sommighe byden wech.
 doen quamen de voghelen ende atent op.
 sommighe viel int steenighe lant daert niet veel aerde en hadde ende ghinc haestelijc op daerom dattet gheen diepe aerde en had.
 maer als de sonne op ghinc verwelctet.
 ende want gheen wortelen en had werdet dorre.
 sommighe viel onder de doornen ende de doornen wiesen op ende verstictent.
 sommighe viel op een goet lant ende droech vrucht.
 sommich hondertfout sommich sestichfout sommich dertichfout.
 wie ooren heeft om te hooren die hoore.
 ende de ionghers traden tot hem ende spraken.
 waerom spreeckt ghy tot haer door gelijckenissen.
 hy antwoorde ende sprack.
 v ist ghegheuen dat ghy de verborgentheyt des hemelrijcx verstaet maer desen en ist niet ghegheuen.
 want wie daer heeft dien wort gegheuen op dat hy de volheyt heb.
 maer wie niet en heeft van dien wort ooc genomen dat hy heeft.
 daerom spreke ick tot haer door ghelijckenissen.
 wandt met sienden ooghen en sien si niet ende met hoorenden ooren en hooren si niet want si en verstaent niet.
 ende ouer haer wordt veruult de prophecie isaie die daer seyt.
 metten ooren sult ghy hooren ende en sullet niet verstaen ende met sienden ooghen sult ghy sien ende en sullet niet mercken.
 want deses volcx herte is verstoct.
 ende haer ooren en hooren niet wel ende haer ooghen sluymeren op dat si niet eens met den oogen en sien ende met den ooren hooren ende met den herten en verstaen ende haer bekeeren dat ick haer holpe.
 maer salich zijn uwe ooghen dat si sien ende uwe ooren dat si hooren.
 voorwaer ic seg v.
 veel propheten ende rechtueerdighen hebben begheert te sien dat ghy siet ende en hebbent niet ghesien.
 ende te hooren dat ghy hoort ende en hebbent niet ghehoort.
 daerom hoort nv ghy dese ghelijckenis vanden saetsaeyer.
 als yemandt dat woort vanden rijcke hoort ende niet en verstaet soo coemt de boose ende ructet wech wat daer gesaeyt is in zijn herte ende die ist die aenden wech ghesaeyt is.
 maer die op dat steenige lant ghesaeyt is is die.
 wanneer yemandt dat woordt hoort ende dat selue terstont aen neemt met vruechden.
 maer hy en heeft gheen wortel in hem maer hy is wanckelbaer.
 wanneer droeffenisse ende veruolginghe opstaet om des woorts wille soo verargert hy hem terstont.
 mer die onder de doornen ghesaeyt is is die.
 als yemant dat woort hoort ende de sorge deser werelt ende het bedroch des rijcdoms verstict dat woort ende en brengt geen vrucht.
 maer die in dat goede lant ghesaeyt is is die.
 als yemant dat woort hoort ende verstaetet ende dan oock vrucht brengt.
 ende sommige draecht hondertuoudighe ende sommighe tsestichuoudighe sommighe dertichuoudighe.
 hy seyde haer een ander ghelijckenis voor ende sprack.
 dat hemelrijck is ghelijck eenen mensche die goet saet op zijnen acker saeyde.
 maer doen de lieden sliepen quam zijn vyant ende saeyde oncruyt tusschen de terwe ende ghinck van daer.
 doen nv dat cruyt wiesch ende vrucht brachte doen vantmen oock dat oncruyt.
 doen traden de knechten tot den huysvader ende spraken.
 heere en hebt ghy niet goet saet op uwen acker ghesaeyt.
 waer af heeft hy dan dat oncruyt.
 hy sprack tot hen.
 dat heeft de vyant ghedaen.
 doen spraken de knechten.
 wilt ghy dan dat wy henen gaen ende dat wtwijen.
 hy sprack.
 neen op dat ghy niet mede de tarwe wt en pluckt als ghy dat oncruyt wtwijet.
 latet beyde met malcanderen wassen tot de oogst toe.
 ende inden tijt des oogsts wil ick tot den mayers segghen.
 vergadert eerst dat oncruyt te hoope ende bindet in bondelkens datment verbrande maer de terwe vergadert my in mijn schuere.
 een ander gelijckenisse leyde hy haer voor ende sprack.
 dat hemelrijck is ghelijck een mostaertcoorn dat een mensche nam ende saeydet op sinen acker.
 welck dat alder cleynste is onder alle saet.
 maer alst op wast soo ist dat grootste onder het moes ende wert eenen boom dat de voghelen onder den hemel comen ende woonen onder sine tacken.
 een ander ghelijckenis sprack hy tot haer.
 dat hemelrijck is ghelijck een suerdeech welck een wijf nam ende vermengdet onder drie schepelen meels tot dattet altesamen suer werdt.
 sulcx al sprack iesus door ghelijckenissen tot den volcke ende sonder ghelijckenisse en sprack hy niet tot haer op dat veruult werde datter gheseyt is door den propheet die daer spreeckt.
 ick wil mijnen mont opdoen in gelijckenissen ende wil wt spreken de verborgentheyt van tbegin der werelt.
 doen liet iesus dat volc van hem ende quam int huys.
 ende zijne iongheren traden tot hem ende spraken.
 bediet ons de ghelijckenisse vanden oncruyt op den acker.
 iesus antwoorde ende sprack tot haer.
 des menschen sone is die die dat goet saet saeyt.
 den acker is de werelt.
 dat goet saet zijn de kinderen des rijcx.
 dat oncruyt zijn de kinderen der boosheyt.
 de viant diese saeyt is de duyuel.
 den oogst is dat eynde der werelt.
 de maeyers zijn de enghelen.
 ghelijck alsmen nv dat oncruyt wtwijet ende met vier verbrandt alsoo salt oock int eynde deser werelt toegaen.
 des menschen soon sal zijn enghelen seynden ende sy sullen vergaderen wt zijnen rijcke alle erghernisse ende die daer onrecht doen.
 ende sullense inden vierighen ouen werpen daer sal zijn huylinghe ende knersinghe der tanden.
 dan sullen de rechtuaerdighe lichten als de sonne in haers vaders rijcke.
 wie ooren heeft om te hooren die hoore.
 wederom is dat hemelrijc ghelijck eenen verborgen schat inden acker welck een mensche vant ende verborch hem.
 ende ghinck henen wt blijschap vanden seluen ende vercocht al wat hy hadde ende cocht den acker.
 wederom is dat hemelrijck gelijck eenen coopman die goede peerlen socht.
 ende doen hy een costelijcke peerle vant ghinck hy henen ende vercocht al wat hy hadde ende cocht de selue.
 wederom is dat hemelrijck ghelijck een net dat inde zee geworpen is daermen alderley gadinghe mede vangt.
 ende alst vol is soo trecken zijt wt aenden oeuer sitten ende lesen de goede in dat vat te samen maer de vuyle werpen sy wech.
 also salt oock int eynde der werelt toegaen.
 de enghelen sullen wtgaen ende de boose vanden rechtuaerdighen scheyden ende sullense inden vierigen ouen werpen daer sal huylinghe ende knersinghe der tanden zijn.
 ende iesus sprack tot haer.
 hebt ghy dat altemael verstaen.
 sy spraken.
 ia heere.
 doen sprack hy.
 daerom een yeghelijck schriftgheleerde tot den hemelrijck gheleert is ghelijck eenen huysuader die wt zijnen schat nieuwe ende oudt voort haelt.
 ende het gheschiede doen iesus dese ghelijckenissen gheeynt hadde ghinck hy van daer ende quam in zijn vaderlandt ende leerdese in haer scholen alsoo oock dat sy haer ontsetteden ende spraken.
 van waer coemt desen sulcke wijsheyt ende macht.
 en is hi niet eens timmermans soon.
 en heet zijn moeder niet maria.
 ende zijn broeders iacob ende ioses ende simon ende iudas.
 ende zijn susters en zijn sy niet alle by ons.
 van waer coemt hem dan dit alle.
 ende sy argherden haer aen hem.
 ende iesus sprack tot haer.
 een propheet en ghelt nerghens weynigher dan in zijn vaderlant ende in zijnen huyse.
 ende hy en dede aldaer niet veel teeckenen om haers ongheloofs wille.
 doen ter tijt quam dat gherucht van iesu voor den viervorst herodis.
 ende hy sprac tot zijnen knechten.
 dese is iohannes de dooper.
 hi is vanden dooden weder opgestaen daerom doet hy sulcke daden.
 want herodes had iohannem gheuangen gebonden ende inde gheuanckenis gheleyt van weghen herodias zijns broeders philippus wijf.
 want iohannes hadde tot hem gheseyt.
 het en is nyet recht dat ghyse hebt.
 ende hi had hem geern gedoot maer hy ontsach dat volc want sy hielden hem voor eenen propheet.
 als nv herodes zijnen iaerdach hielt doen danste de dochter herodias voor hen dat behaechde herodi wel.
 daeromme beloefde hy haer met eenen eedt hy woude haer geuen wat si eyschen soude.
 ende als sy te voren van haerder moeder toegestooct was sprac sy.
 geeft my hier in een schotel dat hooft iohannes des doopers.
 ende de coninck wert truerich nochtans om des eedts wille ende der gheender die met hem ter tafel saten beual hijt haer te gheuen.
 ende seynde henen ende onthoofde iohannem inder geuanckenisse.
 ende zijn hooft wert gebracht in eender schotelen ende den meysken gegeuen.
 ende si brachtet haerder moeder.
 doen quamen zijne iongers ende namen zijn lichaem ende begroeuent ende quamen ende vercondichdent iesu.
 doen dat iesus hoorde weec hy van daer op een schip in een woestijne alleen.
 ende doen het volck dat hoorde volchdet hem na te voet wt den steden.
 ende iesus ginc voort ende sach dat groote volck ende hem iammerde der seluen ende heelde hare crancken.
 ende des auonts traden zijne iongeren tot hem ende spraken.
 dit is een woestijne ende den nacht coemt aen laet dat volck van v dat sy inde vlecken gaen ende haer spijse coopen.
 maer iesus sprack tot haer.
 ten is niet van nooden dat sy henen gaen gheeft ghy haer te eten.
 sy spraken.
 wy en hebben hier niet dan vijf brooden ende twee visschen.
 ende hy sprack.
 brengtse my herwaerts.
 ende hy hiet dat volck neder sitten op dat gras ende nam de vijf brooden ende de twee visschen sach op ten hemel ende dancte ende brackse ende gaf de brooden den iongheren ende de ionghers gauense den volcke.
 ende si aten alle ende werden versaedt.
 ende namen op datter ouer bleef van brocken twaelf coruen vol.
 ende die daer ghegeten hadden waren by vijf duysent mannen sonder de wijuen ende kinderen.
 ende terstont dreef iesus sine iongheren dat si in dat schip traden ende voor hem ouer voeren tot dat hy dat volck van hem liete.
 ende doen hy dat volck van hem ghelaten hadde clam hy op eenen berch alleen om te bidden.
 ende des auonts was hy aldaer alleen ende dat schip was midden op de zee ende leet noot vanden baren want de wint was haer tegen.
 maer inder vierder nachtwake quam iesus tot haer ende ghinc op de zee.
 ende doen hem de ionghers sagen op de zee gaen verschricten si ende spraken.
 het is een ghedrocht ende riepen van vreesen.
 maer terstont sprac iesus met hen ende seyde.
 hebt eenen goeden moet ick bent en vreest niet.
 maer petrus antwoorde hem ende sprack.
 heere zijt ghijt so heet my tot v comen opt water.
 ende hy sprack.
 coemt.
 ende petrus tradt wt den schepe ende ghinck opt water dat hy tot iesum quame.
 maer hy sach eenen stercken wint doen verschricte hy ende begost te sincken riep ende sprack.
 heere helpt my.
 ende iesus reyckte terstont zijn hant wt ende greep hem ende sprack tot hem.
 o ghy cleyn gheloouighe waerom twijfelt ghy.
 ende si traden in dat schip ende de wint ghinck ligghen.
 ende die int schip waren quamen ende vielen voor hem neder ende spraken.
 ghy zijt voorwaer godts soon.
 ende si scheepten ouer ende quamen in dat lant genazeret.
 ende als de lieden van de selue plaetse zijnder ghewaer werden schicten si wt in dat lant rontom ende brachten alderley onghesonden tot hem ende baden hem.
 dat sy slechts den soom zijns cleedts aenroeren mochten.
 ende alle die daer aenroerden werden ghesont.
 doen quamen tot hem de schriftgheleerden ende phariseen van ierusalem ende spraken.
 waerom ouertreden uwe iongeren der outsten insettinghe.
 sy en wasschen haer handen niet als si broot eten.
 hy antwoorde ende sprack tot haer.
 waerom ouertreedt ghy dan godts ghebot om uwer insettinghe wille.
 godt heeft gheboden.
 ghy sult vader ende moeder eeren.
 maer wie den vader ende de moeder vloect die sal den doot steruen.
 maer ghy leert.
 wie totten vader oft totter moeder seyt wanneer ict offere so ist v veel profijtelijcker die doet wel.
 daer mede gheschiedet datter niemant meer sinen vader oft sine moeder en eert ende hebt alsoo godts ghebot af ghedaen om uwer insettinghe wille.
 ghy huychelaers isaias heeft wel van v ghepropheteert ende ghesproken.
 dit volc ghenaect my met sinen monde ende eert my met sinen lippen maer haer herte is verre van my.
 maer te vergheefs dienen si my dewijle dat si leeren sulcke leeringhen die niet anders dan menschen gheboden en zijn.
 ende hy riep dat volck tot hem ende sprac tot haer.
 hoort toe ende verstatet.
 wat ten monde in gaet dat en maect den mensche niet onreyn.
 maer wat ten monde wt gaet dat maect den mensche onreyn.
 doen traden zijn iongheren tot hem ende spraken.
 weet ghy oock dat de phariseen haer ergerden doen sy dat woort hoorden.
 maer hy antwoorde ende sprack.
 alle planten die mijne hemelsche vader niet en plant die worden wtgheroeyt.
 laetse varen sy zijn blindt ende blinden leyders.
 maer wanneer die een blinde den anderen leydet soo vallen sy beyde in den gracht.
 doen antwoorde petrus ende sprack tot hem.
 bediedt ons dese ghelijckenisse.
 ende iesus sprack tot haer.
 sijt ghy dan oock noch onuerstandich.
 en merct ghi noch niet dat alle wat ten monde in gaet dat gaet inden buyck ende wort door den natuerlijcken ganck wt gheworpen.
 maer wat ten monde wt gaet dat coemt wt der herten ende dat maect den mensche onreyn.
 want wt der herten comen boose ghedachten moort ouerspelen hoererie dieuerie valsche ghetuychenis lasteringhe.
 dat zijn de stucken die den mensche onreyn maken.
 maer met onghewasschen handen te eten en maect den mensche niet onreyn.
 ende iesus ghinck wt van daer ende ontweeck in de contreyen tyri ende sidons ende siet een cananeesch wijf ghinck wt de selue palen ende riep hem na ende sprack.
 ach heere ghi sone dauids ontfermt v mijnder mijn dochter wort gheheel seer vanden duyuel geplaecht.
 ende hy en antwoorde haer niet een woort.
 doen traden zijn iongeren tot hem baden hem ende spraken.
 laetse doch van v want sy roept ons na.
 maer hy antwoorde ende sprack.
 ick en ben niet ghesonden dan alleene tot den verloren schapen vanden huyse israels.
 ende si quam ende viel voor hem neder ende sprack.
 heere helpt my.
 maer hy antwoorde ende sprac.
 het en is niet fijn datmen den kinderen haer broot neme ende werpet voor de honden.
 sy sprack.
 ia heere maer nochtans eten de hondekens vanden cruymkens die van haerder heeren tafel vallen.
 doen antwoorde iesus ende sprack tot haer.
 o wijf v ghelooue is groot v gheschie also ghy wilt.
 ende haer dochter wert ghesont in der seluer vren.
 ende iesus ghinc van daer voortaen ende quam by de galileesche see ende ghinck op eenen berch ende sadt aldaer.
 ende veel volcks quam tot hem die met haer hadden lammen blinden stommen cruepelen ende veel ander ende wierpense iesu voor de voeten.
 ende hy heeldese dat hem dat volc verwonderde doen si sagen dat de stommen spraken de cruepelen gesont waren de lammen ghinghen de blinde sagen.
 ende presen den godt israels.
 ende iesus riep sine iongheren tot hem ende sprac.
 my iammert des volcx.
 want si zijn nv wel drie daghen by my ghebleuen ende en hebben niet te eten.
 ende ick en wilse niet hongherich van my laten op dat si niet en versmachten op den wech.
 doen spraken sine iongheren tot hem.
 van waer connen wy hier so veel broots nemen inder woestijne dat wy soo veel volcx versaden.
 ende iesus sprac tot haer.
 hoe veel brooden hebt ghy.
 sy spraken.
 seuen ende een weynich vischkens.
 ende hy hiet dat volck neder sitten op der aerden.
 ende nam de seuen brooden ende de visschen dancte bracse ende gafse sinen iongheren.
 ende de iongheren gauense den volcke.
 ende si aten alle ende werden versaet.
 ende namen op dat daer ouer bleef van brocken seuen coruen vol.
 ende die daer ghegeten hadden dier was vier duysent mannen wtghenomen wijuen ende kinderen.
 ende als hy dat volck van hem hadde ghelaten tradt hy in een schip ende quam in de palen magdala.
 doen traden de phariseen ende saduceen tot hem die tempteerden hem ende eyschten dat hi haer een teecken vanden hemel liete sien.
 maer hy antwoorde ende sprack.
 des auonts segt ghy.
 het sal eenen schoonen dach worden want den hemel is root.
 ende des morghens segt ghy.
 het sal heden een onweder zijn wandt den hemel is root ende duyster.
 ghy huychelaers des hemels ghedaente condt ghy ordeelen en condt ghy dan oock de teeckenen deser tijt niet ordeelen.
 dese boosen ende ouerspelighen aert soect een teecken ende haer en sal geen teecken ghegheuen worden dan alleen dat teecken des propheten ionas.
 ende hy verlietse ende ghinck van daer.
 ende als sine iongheren ouer waren gheuaren hadden si vergheten broot met haer te nemen.
 ende iesus sprac tot haer.
 siet toe ende wacht v voor den suerdeech der phariseen ende saduceen.
 doen dachten si by haer seluen ende spraken.
 dat salt zijn dat wy geen broot met ons ghenomen en hebben.
 doen dat iesus vernam sprac hy tot haer.
 ghy cleyn gheloouighen wat becommert ghy v doch dat ghy geen broot met v genomen en hebt.
 en verstaet ghy noch niet.
 en ghedenckt ghy niet aen de vijf brooden onder de vijf duysent ende hoe veel coruen ghy doen op naemt.
 oock niet aen de seuen brooden onder de vier duysent ende hoe veel coruen ghy doen op naemt.
 hoe en verstaet ghy dan niet dat ic v niet en segge vanden broode als ick seg.
 wacht v voor den suerdeech der phariseen ende saduceen.
 doen verstonden si dat hi niet geseyt en hadde dat si haer wachten souden voor den suerdeech des broots maer voor de leeringhe der phariseen ende saduceen.
 doen quam iesus in de gheleghentheyt der stadt cesaria philippi ende vraechde zijnen iongheren ende sprack.
 wat segghen de lieden wie des menschen sone sy.
 sy spraken.
 sommighe seggen.
 ghy zijt ioannes de dooper.
 die anderen.
 ghy zijt helias.
 sommighe.
 ghy zijt ieremias oft een vanden propheten.
 hy sprac tot haer.
 wat segt ghi dan wie ick sy.
 doen antwoorde simon petrus ende sprac.
 ghy zijt christus des leuendighen gods sone.
 ende iesus antwoorde ende sprack tot hem.
 salich zijt ghy simon ionas soon want vleesch ende bloet en heeft v dat niet gheopenbaert maer mijn vader inden hemel.
 ende ick segghe v oock.
 ghy zijt petrus ende op desen steen wil ic bouwen mijn ghemeynte.
 ende de poorten der hellen en sullense niet ouerweldighen.
 ende ick wil v gheuen de sluetelen des hemelrijcx.
 alle wat ghi op aerden binden sult sal ooc inden hemel gebonden zijn.
 ende alle wat ghy opter aerden ontbinden sult sal ooc inden hemel ontbonden zijn.
 doen verboot hy zijnen iongheren dat zijt niemanden segghen en souden dat hy iesus de christus ware.
 van die tijt aen begost iesus ende dede sinen iongheren condt hoe dat hy moeste na ierusalem gaen ende veel lijden vanden outsten ende hooghe priesters ende schriftgheleerden ende ghedoot worden ende op den derden dach weder opstaen.
 ende petrus nam hem tot hem voer hem aen ende sprack.
 heere verschoont v seluen dat en moet v gheensins ouer comen.
 maer hy keerde hem om ende sprack tot petro.
 maect v van my sathan ghy zijt my ergherlijc want ghy en meynt niet wat godlijck maer wat menschelijck is.
 doen sprack iesus tot sinen iongheren.
 wil my yemandt nae volghen die versake hem seluen ende neme zijn cruys op hem ende volghe my nae.
 want wie zijn leuen wil behouden die salt verliesen.
 maer wie zijn leuen verliest om mijnent wille die salt vinden.
 wat helpet den mensche al waert dat hy de geheele werelt wonne ende naem doch schade aen zijnder sielen.
 oft wat can de mensch gheuen daer hy zijn siel weder mede losse.
 want het sal ymmers geschien dat des menschen soon sal comen inde heerlijcheyt zijns vaders met zijnen enghelen.
 ende dan sal hy verghelden eenen yeghelijcken na zijne wercken.
 voorwaer ick segge v.
 hier staender sommige die den doot niet smaken en sullen tot dat sy des menschen soon sien comen in zijn rijck.
 ende na ses daghen nam iesus tot hem petrum ende iacobum ende iohannem zijnen broeder ende leydese besijden af op eenen hooghen berch ende wert voor haer verclaert.
 ende zijn aensicht blincte als de sonne ende zijn cleederen werden wit als een licht.
 ende siet doen verscheen hem moses ende elias die spraken met hem.
 ende petrus antwoorde ende sprack tot iesum.
 heere hier ist goet zijn wildy so willen wy hier drie hutten maken v eene mosi eene ende elie eene.
 doen hy noch alsoo sprack siet doen ouerschadudese een lichte wolcke.
 ende siet een stemme wt der wolcken sprac.
 dit is mijn lieue soon aen welcken ick een welbehaghen hebbe dien sult ghy hooren.
 doen dat de iongeren hoorden vielen sy op haer aensicht ende verschricten seer.
 maer iesus tradt tot haer roerdese aen ende sprack.
 staet op ende en vreest v niet.
 maer doen sy haer oogen op hieuen en saghen sy niemanden dan iesum alleen.
 ende doen sy vanden berch neder ghingen gheboot haer iesus ende sprac.
 ghy en sult dit gesicht niemanden seggen tot dat des menschen sone vanden dooden weder op ghestaen is.
 ende zijn iongheren vraechden hem ende spraken.
 wat segghen dan de scriftgheleerde.
 helias moet eerst comen.
 iesus antwoorde ende sprac tot haer.
 helias sal ymmers eerst comen ende alle dingen te recht brengen.
 doch ick segge v.
 helias is alreede ghecomen ende sy en hebben hem niet gekent maer hebben aen hem ghedaen wat sy wilden.
 also sal oock des menschen sone van haer moeten lijden.
 doen verstonden de ionghers dat hy van iohanne den dooper tot haer ghesproken hadde.
 ende doen sy tot den volcke quamen tradt een mensce tot hem ende viel hem te voete ende sprack.
 heere ontfermt v ouer mijnen sone want hi is maensuchtich ende heeft een swaer lijden.
 hy valt dickwils int vier ende dicwils int water.
 ende ick heb hem tot uwen iongheren ghebracht ende sy en conden hem niet helpen.
 ende iesus antwoorde ende sprack.
 o ghy ongheloouighe ende verkeerde aert hoe langhe sal ick by v zijn.
 hoe langhe sal ick v verdraghen.
 brengt hem my herwaerts.
 ende iesus dreychde hem ende de duyuel voer van hem wt ende de ionghelinck wert ghesont ter seluer vre.
 doen traden sine iongers tot hem alleen ende spraken.
 waerom en conden wy hem niet wtdrijuen.
 iesus antwoorde ende sprack tot hen.
 om ws ongheloofs wille.
 want ic segge v voorwaer.
 in dien ghy een gelooue hebt als een mostert coorn so muecht ghy tot desen berch seggen.
 maect v van hier derwaerts so sal hy hem wech maken ende v en sal niet onmoghelijck zijn.
 maer desen aert en vaert niet wt dan door bidden ende vasten.
 ende doen si in galilea verkeerden sprack iesus tot haer.
 het is toecomende dat des menschen sone ouergeleuert sal worden in der menschen handen ende si sullen hem dooden ende des derden daechs sal hy weder opstaen.
 ende si werden seer bedroeft.
 doen si nv tot capernaum quamen ghinghen die tot petrum die den cijns penninck ontfinghen ende spraken.
 en plach uwe meester den cijns penninck niet te gheuen.
 hy sprack.
 ia.
 ende als hi int huys quam quam hem iesus voor ende sprack.
 wat dunct v simon.
 van wien nemen de coninghen op aerden den tol oft cijns.
 van haren kinderen oft vanden vreemden.
 doen sprack petrus tot hem.
 vanden vreemden.
 iesus sprack tot hem.
 so zijn de kinderen vrij.
 maer op dat wijse niet en argheren soo gaet henen aen de see ende werpt den anghel wt ende den eersten visch die hem op gheeft dien neemt.
 ende als ghy sinen mont op doet sult ghy eenen stater vinden den seluen neemt ende gheeften hen voor my ende v.
 op die selue vre quamen de iongheren tot iesum ende spraken.
 wie is doch de grootste int hemelrijck.
 iesus riep een kint tot hem ende stelde dat midden onder haer ende sprac.
 voorwaer ick segge v.
 ten sy dan dat ghy v omkeert ende wordet als de kinderen soo en sult ghy int hemelrijck niet comen.
 wie nv hem seluen vernedert gelijck dit kint die is de grootste in het hemelrijck.
 ende wie sulck een kint aenneemt in mijnen naem die neemt my aen.
 maer wie een van desen minsten ergert die in mi geloouen dien waert beter dat eenen muelensteen aen zijnen hals ghehanghen werde ende verdroncken werde inder see daert diepste is.
 wee der werelt van erghernis weghen.
 daer moet wel ergernis comen nochtans wee den mensche door welcken erghernis coemt.
 in dien dan v uwe hant oft uwen voet ergert so hout hem af ende werpten van v.
 het is v beter dat ghy lam oft cruepel ingaet tot den leuen dan dat ghy twee handen oft twee voeten hebt ende wordt in dat eewighe vier geworpen.
 ende ist dat v uwe ooghe erghert soo trectse wt ende werptse van v.
 het is v beter dat ghi eenoogich tot den leuen ingaet dan dat ghy twee ooghen hebt ende wort int helsche vier gheworpen.
 siet toe dat ghy niemanden van desen cleynen en veracht.
 want ic segge v.
 hare enghelen inden hemel sien altijt dat aensicht mijns vaders inden hemel.
 wandt des menschen sone is comen om salich te maken dat verloren is.
 wat dunct v.
 oft ergens een mensche hondert schapen had ende een vanden seluen verdwaelde en laet hy niet de neghenentnegentich op de bergen gaet henen ende soect dat verdwaelde.
 ende ist dattet ghebuert dat hijt vint voorwaer ick segghe v hy verblijt hem meer daer ouer dan ouer de negenentneghentich die niet verdwaelt en zijn.
 alsoo en ist oock voor uwen vader inden hemel den wille niet datter yemandt van desen cleynen verloren worde.
 maer sondicht v broeder aen v soo gaet henen ende straft hem tusschen v ende hem alleen.
 hoort hy v soo hebdy dijnen broeder ghewonnen.
 hoort hy v niet soo neemter noch een oft twee tot v op dat alle saken bestae op twee oft drie ghetuyghen monde.
 hoort hy die niet soo segghet der ghemeynte.
 hoort hy de ghemeynte niet so hout hem als een heyden ende tollenaer.
 voorwaer ick segghe v.
 wat ghy op aerden binden sult dat sal ooc inden hemel gebonden zijn.
 ende wat ghy op aerden ontbinden sult dat sal ooc inden hemel ontbonden zijn.
 voort segghe ick v.
 ist datter twee onder v eens worden op aerden waeromme het is dat si bidden willen dat sal haer gheschieden van mijnen vader inden hemel.
 want waerder twee oft drie vergadert zijn in mijnen naem daer ben ick midden onder haer.
 doen tradt petrus tot hem ende sprack.
 heere hoe dickwils moet ick dan mijnen broeder die aen mi sondicht vergheuen.
 ist ghenoech seuen mael.
 iesus sprack tot hem.
 ic en segghe v niet seuen mael maer tseuentich mael seuen mael.
 daerom is dat hemelrijck ghelijck eenen coninck die met zijnen knechten rekenen wilde.
 ende als hy begost te rekenen quamper een voor hem die hem sculdich was thien duysent pont.
 doen hijt nv niet en had te betalen hiet de heere vercoopen hem ende zijn wijf ende zijn kinderen ende al wat hy hadde ende betalen.
 doen viel de knecht neder ende badt hem aen ende sprac.
 heere hebt gedult met my ick wilt v altemael betalen.
 doen iammerde den heere des seluen knechts ende liet hem los ende de schult liet hy hem oock quijt.
 doen ghinc die selue knecht wt ende vant eenen van sinen mede knechten die was hem hondert penningen schuldich ende hy greep hem aen ende vattede hem byder kelen ende sprac.
 betaelt my wat ghy my schuldich zijt.
 doen viel zijn mede knecht neder ende badt hem ende sprack.
 hebt medelijden met my ic wilt v altemael betalen.
 ende hy en wilde niet maer hy ghinck henen ende wierp hem in de gheuanckenis tot dat hy betaelde wat hy schuldich was.
 maer doen zijn mede knechten sulcx saghen werden si seer bedroeft ende quamen ende brachten voor haren heere al watter gheschiet was.
 doen ontboot hem zijn heere voor hem ende sprack tot hem.
 ghy schalcke knecht alle dese scult heb ick v quijt ghelaten dewijle dat ghy my baedt en sout ghy v dan oock niet ontfermen ouer uwen mede knecht ghelijck als ick my ouer v ontfermt heb.
 ende zijn heere werdt toornich ende leuerde hem den pijnigers ouer tot dat hy betaelde al wat hy hem schuldich was.
 also sal v mijn hemelsche vader ooc doen ist dat ghy niet en vergeeft van uwer herten een yeghelijck zijnen broeder sine feylen.
 ende het geschiede doen iesus dese reden gheeynt hadde maecte hy hem op wt galilea ende quam in de palen des iootschen lants op ghene zijde der iordanen.
 ende veel volcx volchde hem na ende hy heeldese aldaer.
 doen traden de phariseen tot hem tempteerden hem ende spraken tot hem.
 ist oock recht dat hem een man scheyt van sinen wijue om eenigherley oorsake wille.
 hy antwoorde ende sprack tot hen.
 en hebt ghy niet ghelesen.
 dat die die int beghin den mensche ghemaeckt heeft die maecte dattet een man ende wijf zijn soude.
 ende sprack.
 daerom sal een mensch vader ende moeder verlaten ende aen sinen wijue hanghen ende die twee sullen een vleesch zijn.
 soo en zijn si nv niet twee maer een vleesch.
 wat nv godt tsamen gheuoecht heeft dat en sal de mensche niet scheyden.
 doen spraken si.
 waerom heeft dan moses geboden eenen scheybrief te gheuen ende hem van haer te scheyden.
 hy sprack tot haer.
 moses heeft v toe ghelaten te scheyden van uwen wijuen van uwer herten herdicheyt wegen.
 maer van aenbeghin en ist also niet geweest.
 maer ick seg v.
 so wie hem van sinen wijue scheydet ten sy om der hoererie wille ende een ander trout die breect de echt.
 ende soo wie de afghescheydene trout die breect oock de echt.
 doen spraken de iongeren tot hem.
 staet de sake eens mans met sinen wijue also so en ist niet goet te houwelijcken.
 ende hy sprack tot haer.
 dat woort en vat alle man niet maer dient ghegheuen is.
 wandt daer zijn sommighe besneden die wt moeders lijf alsoo zijn gheboren.
 ende daer zijn sommighe besneden die vanden menschen besneden zijn.
 ende daer zijn sommighe besneden die haer seluen besneden hebben om des hemelrijcx wille.
 wiet vatten can die vattet.
 doen werdender kinderkens tot hem ghebracht op dat hy de handen op haer soude legghen ende bidden.
 maer de iongheren snaudense qualijck toe.
 maer iesus sprack.
 laet de kinderkens gheworden ende en belet haer niet tot my te comen wandt sulcker is dat hemelrijck ende hy leyde de handen op haer ende trock van daer.
 ende siet doen tradter een tot hem ende sprac.
 goede meester wat sal ic goets doen dat ic dat eewige leuen mach hebben.
 hy sprack tot hem.
 wat heet ghy my goet.
 niemant en is goet dan alleen de eenighe god.
 maer wilt ghy tot den leuen ingaen soo hout de gheboden.
 doen sprack hy tot hem.
 welcke.
 iesus sprack.
 ghy en sult niet dooden.
 ghy en sult gheen ouerspel doen.
 ghy en sult niet stelen.
 ghy en sult gheen valsch ghetuychenis geuen.
 eert vader ende moeder.
 ende ghi sult uwen naesten lief hebben als v seluen.
 doen sprack de iongelinc tot hem.
 dat hebbe ic altemael ghehouden van mijnder iuecht op wat ghebreect my noch.
 iesus sprack tot hem.
 wilt ghy volcomen zijn soo gaet henen ende vercoopt wat ghy hebt ende gheuet den armen so sult ghy eenen schat inden hemel hebben.
 ende coemt ende volcht my nae.
 doen de ionghelinck dat woort hoorde ginc hy bedroeft van hem want hy had veel goets.
 iesus sprack tot zijnen iongheren.
 voorwaer ick segghe v een rijcke sal swaerlijck int hemelrijck comen.
 ende voorder segghe ick v.
 het is lichter dat een kemel door een naelden ooghe gae dan dat een rijcke int rijcke godts come.
 doen dat zijne iongheren hoorden ontsetteden si haer seer ende spraken.
 ey wie can dan salich worden.
 maer iesus sachse aen ende sprack tot haer.
 by den menschen ist onmogelijc maer by gode zijn alle dinghen moghelijck.
 doen antwoorde petrus ende sprack tot hem.
 siet wy hebben alle dinck verlaten ende zijn v nae gheuolcht wat ghewort ons daer voor.
 ende iesus sprack tot haer.
 voorwaer ick segge v.
 dat ghy ghy die my nae gheuolcht zijt inder wedergeboorte wanneer des menschen soon sal sitten op den stoel zijnder heerlijckheyt sult ghy oock sitten op twaelf stoelen ende oordeelen de twaelf geslachten israels.
 ende so wie verlaet huysen oft broeders oft susters oft vader oft moeder oft wijf oft kinderen oft ackers om mijns naems wille die salt hondertfoudich weder ontfanghen ende dat eewighe leuen beeruen.
 maer vele die daer de eerste zijn sullen de laetste ende de laetste sullen de eerste zijn.
 dat hemelrijck is ghelijck eenen huysvader die des morghens seer vroech wt ghinck om arbeyders te hueren in sinen wijnberch.
 ende doen hy met den arbeyders eens werdt om eenen penninck tot dachloon seynde hyse henen in sinen wijnberch.
 ende hy ghinc wt ontrent der derder vren ende sach sommighe andere aen de merct ledich staen ende sprack tot haer.
 gaet ghy oock henen inden wijnberch ick wil v geuen wat recht is.
 ende si ghinghen henen.
 wederom ghinck hy wt omtrent der sester ende neghenster vren ende dede des gelijcx.
 maer omtrent der elfster vren ghinck hy wt ende vant sommighe andere ledich staen ende sprack tot haer.
 wat staet ghy hier den gheheelen dach ledich.
 sy spraken tot hem.
 niemant en heeft ons gehuert.
 hy sprack tot haer.
 gaet ghy oock henen inden wijnberch ende wat recht zijn sal sal v gheworden.
 doent nv auont wert sprac de heere des wijnberchs tot sinen rentmeester.
 roept de arbeyders ende gheeft haer den loon ende beghint aen den laetsten tot aen den eersten.
 doen quamen die die omtrent der elfster vren gehuert waren ende een yeghelijck ontfinck zijnen penninck.
 maer doen de yerste quamen meynden sy sy souden meer ontfangen.
 ende sy ontfinghen ooc een yeghelijck zijnen penninc.
 ende doen sy dien ontfingen murmureerden sy tegen den huysvader ende spraken.
 dese laetste hebben alleen een vre gearbeyt ende ghy hebtse ons ghelijck ghemaect wy die des daechs last ende de hitte ghedraghen hebben.
 maer hy antwoorde ende sprack tot eenen onder haer.
 mijn vrient ic en doe v geen onrecht en zijt ghy niet met my eens gheworden om eenen penninck.
 neemt wat v is ende gaet wech.
 ick wil desen laetsten ooc geuen gelijc als v.
 oft en heb ick gheen macht te doen wat ick wil met den mijnen.
 siet ghy daerom scheel dat ic so goedertieren ben.
 alsoo sullen de laetste de eerste en de yerste de laetste zijn.
 want veel zijnder geroepen maer weynich zijnder wtuercoren.
 ende hy troc opwaerts na ierusalem ende nam de twelf iongers tot hem op den wech bysonder ende sprack tot haer.
 siet wy trecken opwaerts na ierusalem ende des menschen sone sal den hooghen priesters ende scriftgheleerden ouergheleuert worden.
 ende si sullen hem verdoemen ter doot ende sullen hem ouer leueren den heydenen om te bespotten ende te geesselen ende te cruycen.
 ende ten derden daghe sal hy weder opstaen.
 doen tradt de moeder der kinderen sebedei met haren sonen tot hem viel voor hem neder ende badt wat van hem.
 ende hy sprack tot haer.
 wat wilt ghy.
 sy sprack tot hem.
 laet dese mijn twee sonen sitten in dijn rijcke den eenen tot uwer rechter hant ende den anderen tot uwer slincker hant.
 maer iesus antwoorde ende sprac.
 ghy en weet niet wat ghy bidt.
 muecht ghy den kelck drincken dien ick drincken sal ende v laten doopen met dat doopsel daer ick mede ghedoopt worde.
 sy spraken tot hem.
 ia wel.
 ende hy sprac tot haer.
 mijnen kelck sult ghy wel drincken ende met dat doopsel daer ic mede ghedoopt worde sult ghy ghedoopt worden.
 maer dat sitten tot mijnder rechter ende slincker hant te gheuen en hoort my niet toe maer dient bereyt is van mijnen vader.
 doen dat de thien hoorden werden si onwillich op die twee broeders.
 maer iesus riepse tot hem ende sprack.
 ghy weet dat de wereltlijcke vorsten heerschappen ende de ouerheeren hebben gewelt.
 alsoo en salt onder v niet zijn.
 maer ist dat yemandt onder v wil gheweldich zijn die sy uwe dienaer.
 ende soo wie daer wil de voornaemste zijn die sy uwe knecht.
 ghelijc als des menschen sone niet ghecomen en is dat hy hem dienen late maer dat hy diene ende geue zijn leuen tot een verlossinge voor vele.
 ende doen si van iericho wt trocken volchde hem veel volcx na.
 ende siet twee blinden saten by den wech.
 ende doen si hoorden dat iesus daer voorby ghinc riepen si ende spraken.
 och heere ghy sone dauids ontfermt v onser.
 maer dat volc bestraftese dat si swijghen souden.
 maer si riepen veel meer ende spraken.
 och heere ghy sone dauids ontfermt v onser.
 ende iesus stont stil ende riepse ende sprack.
 wat wilt ghy dat ick v doen sal.
 sy spraken tot hem.
 heere dat onse ooghen op gedaen worden.
 ende het iammerde iesum ende hy roerde haer oogen aen.
 ende terstont werden haer oogen weder siende.
 ende si volchden hem na.
 doen si nv nae by ierusalem quamen tot bethphage aenden olijfberch seynde iesus zijnder iongeren twee henen ende sprack tot haer.
 gaet henen in de vlecke die voor v leyt.
 ende terstont sult ghy vinden een eselin aenghebonden ende een vuelen by haer ontbintse ende brengtse tot my.
 ende ist dat v yemandt yet seyt soo spreect.
 de heere behoeft haerder ende terstont sal hyse v laten.
 ende dat gheschiede altemael op dat veruult werde datter gheseyt is door den propheet die daer spreect.
 segt der dochter sion.
 siet dijn coninc coemt tot v saechtmoedich ende rijdt op eenen esel ende op een vuelen der lastdraghender ezelinne.
 de ionghers ghinghen henen ende deden ghelijc haer iesus beuolen hadde ende brachten de ezelin ende dat vuelen ende leyden haer cleederen daer op ende setten hem daer op.
 ende veel volcks spreyde de cleederen op den wech.
 de andere hieuwen tacken vanden boomen ende stroydense op den wech.
 ende dat volck dat voor ghinc ende na volchde riep ende sprack.
 hosianna den sone dauid.
 ghelouet sy die daer coemt inden naem des heeren hosianna inder hoochte.
 ende als hi tot ierusalem in trock werdt de gheheele stadt beroert ende sprack.
 wie is die.
 ende het volck seyde.
 dat is iesus de propheet van nazareth wt galilea.
 ende iesus ghinc tot den tempel godts in ende dreef daer wt alle vercoopers ende coopers inden tempel ende stiet der wisselaers tafelen om ende de stoelen der duyuen cramers ende sprac tot haer.
 daer staet gheschreuen.
 mijn huys sal een bedehuys heeten maer ghy hebt eenen moorders cuyl daer wt ghemaect.
 ende blinden ende lamme ghingen tot hem inden tempel ende hy heeldese.
 maer doen de hooge priesters ende schriftgheleerden sagen de wonderen die hy dede ende de kinderen inden tempel roepende ende seggende.
 hosianna den sone dauid werden si toornich ende spraken tot hem.
 hoort ghy ooc wat dese segghen.
 iesus sprack tot haer.
 ia.
 en hebt ghy noyt ghelesen.
 wt den mont der onmondighen ende soochkinderen hebt ghy lof bereyt.
 ende hy lietse daer ende ghinck ter stadt wt nae bethanien ende bleef aldaer.
 maer doen hy des morgens weder inde stadt ghinck hongerde hem.
 ende hy sach eenen vygeboom aenden wech ende hy ghinck daer na toe ende en vanter niet op dan alleen bladeren ende hy sprack tot hem.
 nv en wasse op v voortaen nemmermeer gheen vrucht.
 ende de vijgheboom verdorrede terstont.
 ende doen dat de ionghers sagen verwonderden si haer ende spraken.
 hoe is de vijgheboom so haest verdorret.
 maer iesus antwoorde ende sprack tot haer.
 voorwaer ick segge v ist dat ghy een ghelooue hebt ende niet en twijfelt soo en sult ghy niet alleen sulcx met den vijgheboom doen maer ist dat ghy sult segghen tot desen berch.
 maect v op ende werpt v in de see soo salt gheschieden.
 ende al wat ghy bidt int ghebet ist dat ghy ghelooft so sult ghijt ontfangen.
 ende als hy inden tempel quam traden tot hem doen hy leerde de hooge priesters ende outsten int volck ende spraken.
 wt wat macht doet ghy dat.
 ende wie heeft v de macht ghegheuen.
 maer iesus antwoorde ende sprac tot haer.
 ick wil v ooc een woort vragen ist dat ghy my dat segt so wil ick v ooc segghen wt wat macht ick dat doe.
 van waer was dat doopsel iohannis.
 wast vanden hemel oft vanden menschen.
 doen dachten si by haer seluen ende spraken.
 segghen wy het sy vanden hemel geweest so sal hy tot ons seggen.
 waerom en gheloofde ghy hem dan niet.
 ende seggen wy het sy vanden menschen gheweest so moeten wy ons voor den volcke vreesen want si hielden iohannem altemael voor eenen propheet.
 ende si antwoorden iesu ende spraken.
 wy en wetens niet.
 doen sprac hy tot haer.
 soo en segghe ick v oock niet wt wat macht ick dat doe.
 maer wat dunct v.
 een man hadde twee sonen ende ghinck tot den eersten ende sprack.
 mijn sone gaet henen ende arbeyt heden in mijnen wijnberch.
 ende hy antwoorde ende sprack.
 ick en wils niet doen daer nae beroudet hem ende ghinck henen.
 ende hy ghinck tot den anderen ende sprac des ghelijcx.
 ende hy antwoorde ende sprack.
 heere ia.
 ende en ghinck niet henen.
 welcke vanden beyden heeft des vaders wil gedaen.
 sy spraken tot hem.
 de eerste.
 iesus sprack tot haer.
 voorwaer ick segghe v de tollenaers ende hoeren moghen wel eer in het hemelrijc comen dan ghi.
 iohannes quam tot v ende leerde v den rechten wech ende ghy en geloofde hem niet.
 maer de tollenaers ende hoeren gheloofden hem.
 ende al saecht ghijt wel nochtans en deedt ghy euen wel gheen boete dat ghy hem daer nae oock ghelooft hadt.
 hoort een ander ghelijckenis.
 daer was een huysvader die plantede eenen wijnberch ende trocker eenen tuyn rontsom ende groeffer een wijnpersse in ende timmerde eenen toren ende verhuerde hem den wijngaerdeniers ende tooch ouer velt.
 doen nv den tijt der vruchten aen quam seynde hy zijn knechten tot den wijngaerdeniers dat si zijne vruchten ontfingen.
 doen namen de wijngaerdeniers sine knechten den eenen gheesselden si den anderen dooden si den derden steenichden si.
 wederom seynde hy ander knechten wt meer dan der eerster waren ende si deden haer des ghelijcx.
 daer na seynde hy sinen sone tot haer ende sprack.
 sy sullen haer voor mijnen soon ontsien.
 maer doen de wijngaerdeniers den soon saghen spraken sy onder malcanderen.
 dat is de erfgenaem coemt laet ons hem dooden ende zijn erfgoet aen ons brenghen.
 ende sy namen hem ende stieten hem ten wijnberghe wt ende dooden hem.
 als nv de heere des wijnberchs comen sal wat sal hy desen wijngaerdeniers doen.
 sy spraken tot hem.
 hy sal de booswichten geheel qualijc verdoen ende zijnen wijnberch anderen wijngaerdeniers verhueren die hem de vruchten ter rechter tijt geuen.
 iesus sprack tot haer.
 en hebt ghy noyt ghelesen inder scrift.
 den steen dien de timmerlieden verworpen hebben die is tot eenen hoecsteen gheworden.
 vanden heere is dat geschiet ende het is wonderlijc voor onsen oogen.
 daer om segge ick v.
 dat rijcke gods sal van v ghenomen ende den heydenen gegeuen worden die sine vruchten brengen.
 ende wie op desen steen valt die sal in stucken breken.
 maer op wien hy valt dien sal hy vermorselen.
 ende doen de hooghe priesters ende phariseen zijn ghelijckenissen hoorden verstonden sy dat hy van haer sprack.
 ende sy stonden daer na hoe sy hem grepen mer si vreesden haer voor den volcke want het hielt hem voor eenen propheet.
 ende iesus antwoorde ende sprac weder door gelijckenissen tot haer ende seyde.
 dat hemelrijck is ghelijck eenen coninck die zijnen sone een bruyloft maecte.
 ende seynde zijn knechten wt dat sy de gasten ter bruyloft riepen.
 ende sy en wilden niet comen.
 wederom seynde hy ander knechten wt ende sprack.
 segt den gasten.
 siet mijn maeltijdt hebbe ick bereydt mijn ossen ende mijn mestvee is gheslaghen ende alle dinck bereydt coemt ter bruyloft.
 maer sy verachteden dat ende ginghen henen deene op zijnen acker de ander tot zijnder hanteringhe.
 maer sommighe grepen zijn knechten versmaden ende doodense.
 doen dat de coninck hoorde werdt hy toornich ende seynde zijn heyr wt ende verdede dese moordenaers ende stack hare stadt aen.
 doen sprack hy tot zijnen knechten.
 de bruyloft is wel bereydt maer de gasten en warens niet weerdich.
 daerom gaet henen op de straten ende noodet ter bruyloft wien ghy vint.
 ende de knechten ghingen wt op de straten ende brachten te samen wien si vonden quade ende goede ende de tafelen werden alle vol.
 doen ghinck de coninck daer in om de gasten te besien.
 ende sach daer een mensch die geen bruylofts cleet aen en hadde.
 ende sprack tot hem.
 vrient hoe zijt ghy hier in comen ende en hebt doch gheen bruylofts cleet aen.
 maer hy verstomde.
 doen sprack de coninc tot sinen dienaers.
 bint hem handen ende voeten ende werpt hem in de wterste duysternis daer sal zijn screyinghe ende knersinghe der tanden.
 want veel zijnder gheroepen maer weynich zijnder wtuercoren.
 doen ghinghen de phariseen henen ende hielden eenen raet hoe si hem vanghen mochten in zijnder reden.
 ende seynden tot hem haer iongheren met herodes dienaers ende spraken.
 meester wy weten dat ghy warachtich zijt ende den wech gods recht leert ende ghy en vraecht na niemanden wandt ghy en acht dat aensien der menschen niet.
 daerom segt ons wat dunckt v.
 ist recht datmen den keyser tchijns gheue oft niet.
 doen nv iesus haer schalckheyt mercte sprac hy.
 ghy ypocriten wat temteert ghy my.
 toont my de tchijns munte.
 ende si langden hem eenen penninck.
 ende hy sprac tot haer.
 wiens is dat beelt ende de opschrift.
 sy spraken tot hem.
 des keysers.
 doen sprack hy tot haer.
 so gheeft den keyser wat des keysers is ende gode wat godts is.
 doen si dat hoorden verwonderden si haer ende verlieten hem ende ghinghen wech.
 inden seluen daghe traden tot hem de saduceen die daer houden datter gheen verrijsenisse en is ende vraechden hem ende spraken.
 meester moses heeft gheseyt ist datter een sterft ende en heeft gheen kinderen so sal zijn broeder zijn wijf trouwen ende sinen broeder saet verwecken.
 nv zijnder by ons seuen broeders gheweest de eerste troude ende sterf.
 ende want hy geen saet en hadde liet hy zijn wijf sinen broeder achter.
 desghelijcken de tweede ende de derde tot den seuensten toe.
 ten laetsten na allen sterf oock dat wijf.
 nv inder verrijsenis welcx wijf sal si zijn onder de seuen.
 sy hebbense ymmers alle ghehadt.
 maer iesus antwoorde ende sprack tot haer.
 ghy dwaelt ende en weet de schrift niet noch de cracht godts.
 inder verrijsenisse en sullen sy niet houwen noch tot houwelijck ghegeuen worden maer si zijn ghelijc als de enghelen gods inden hemel.
 maer en hebt ghy niet ghelesen vande verrijsenis der dooden dat v van gode gheseyt is daer hy spreeckt.
 ick ben de godt abrahams ende de god isaacs ende de godt iacobs.
 maer godt en is gheen god der dooden maer der leuendighen.
 ende doen dat volck sulcx hoorde ontsetten si haer ouer zijn leeringhe.
 doen nv de phariseen hoorden dat hy den saduceen den mondt ghestopt hadde vergaderden si haer.
 ende een onder haer een schriftgheleerde tempteerde hem ende sprack.
 meester welck is dat voornaemste gebot inder wet.
 iesus seyde tot hem.
 ghi sult god uwen heere beminnen van gantscher herten van gantscher sielen van gantschen ghemoede.
 dit is dat voornaemste ende dat grootste ghebot.
 dat tweede is desen ghelijck ghy sult uwen naesten lief hebben als v seluen.
 in dese twee gheboden hangt de geheele wet ende de propheten.
 doen nv de phariseen by malcanderen waren vraechde haer iesus ende sprac.
 hoe dunct v van christo wiens soon is hy.
 sy spraken.
 dauids.
 hy sprac tot haer.
 hoe noemt hem dan dauid inden gheest een heere.
 daer hy seyt.
 de heere heeft gheseyt tot mijnen heere.
 set v tot mijnder rechter hant tot dat ick uwe vianden legghe tot een voetbanck uwer voeten.
 nadien hem nv dauid een heere noemt hoe is hy dan zijn sone.
 ende niemant en coste hem een woort antwoorden.
 ende niemant en dorste hem ooc van dien dage meer vragen.
 doen sprac iesus tot den volcke ende tot sine iongheren ende seyde.
 op moses stoel sitten de schriftgheleerden ende phariseen.
 al wat si v nv seggen dat ghy houden sult dat hout ende doetet.
 maer nae haer wercken en sult ghy niet doen.
 sy segghent wel ende en doens niet.
 maer si binden sware ende ondraechlijcke packen ende legghense de menschen op den hals maer si en willen de selue niet met eenen vinger aenroeren.
 maer alle haer wercken doen si dat si vanden lieden gesien worden.
 sy maken hare dencbrieuen breet ende de soomen aen haer cleederen groot.
 sy sitten gheern bouen aen ter tafelen ende inde scholen.
 ende hebbent geern dat si gegroet worden op de merct ende vanden menschen rabbi ghenoemt worden.
 maer ghy en sult v niet rabbi laten noemen.
 want een is v meester christus maer ghy zijt alle broeders.
 ende en sult niemanden vader heeten op aerden want een is v vader die inden hemel is.
 ende ghy en sult v niet laten meester heeten want een is uwe meester christus.
 de grootste onder v sal uwe dienaer zijn.
 wandt wie hemseluen verhoocht die wordt vernedert.
 ende wie hemseluen vernedert die wort verhoocht.
 wee v scriftgheleerde ende phariseen ghy huychelaers ghy die dat hemelrijc toe sluyt voor de menschen.
 ghy en coemt daer niet in.
 ende die daer in willen die en laet ghy niet ingaen.
 wee v schriftgheleerde ende phariseen ghy huychelaers ghy die der weduwen huysen op eet ende dat onder eenen schijn van langhe gebeden.
 daerom sult ghy des te meerder verdoemenisse ontfanghen.
 wee v schriftgheleerde ende phariseen ghy huychelaers ghy die landt ende water om trect dat ghy eenen iodeghenoot maect.
 ende als hijt geworden is so maect ghy wt hem een kint der hellen tweeuoudich meer dan ghy zijt.
 wee v verblinde leyders ghy die segt.
 wie daer sweert byden tempel dat en is niet.
 maer wie daer sweert byden goude aenden tempel die is schuldich.
 ghy sotten ende blinden wat is grooter.
 dat gout oft den tempel die dat gout heylicht.
 wie daer sweert byden altaer dat en is niet.
 maer wie sweert byden offer dat daer op is die is schuldich.
 ghy sotten ende blinden wat is grooter.
 den offer oft den altaer dat den offer heylicht.
 daerom wie daer sweert byden altaer die sweert byden seluen ende by allen dat daer op is.
 ende wie daer sweert byden tempel die sweert byden seluen ende by dien die daer in woont.
 ende wie daer sweert byden hemel die sweert byden stoel godts ende by dien die daer op sidt.
 wee v schriftgheleerden ende phariseen ghi huychelaers ghi die daer vertient de munte dille ende comijn ende laet achter dat swaerste inder wet te weten dat oordeel de barmherticheyt ende dat ghelooue.
 dit soudemen doen ende tghene niet achter laten.
 ghy verblinde leyders ghy die muggen sijghet ende kemelen opsloct.
 wee v schriftgheleerden ende phariseen ghy huychelaers ghy die den beker ende schotel buyten reyn hout maer binnen ist vol roofs ende gulsicheyts.
 ghy blinde phariseen reynicht eerst dat binnenste aenden beker ende schotele op dat ooc dat buytenste reyn worde.
 wee v schriftgheleerden ende phariseen ghy huychelaers ghy die ghelijck zijt als de bewitte grauen die buyten fijn schijnen mer binnen zijn si vol dooder beenen ende aller onreynicheyt.
 also ghy ooc van buyten schijnt ghy voor den menschen vroom maer binnen zijt ghi vol geueynstheyts ende onduechts.
 wee v schriftgheleerden ende phariseen ghi huychelaers ghy die der propheten grauen timmert ende verchiert der rechtueerdighen grauen ende spreect.
 waren wy in onser vaderen tijden geweest so en wouden wy niet deelachtich zijn met haer aender propheten bloet.
 soo gheeft ghy ymmers ouer v seluen ghetuychenis dat ghy kinderen zijt der gheender die de propheten ghedoot hebben.
 welaen veruult ghy oock de mate uwer vaderen.
 ghy slangen ghi aderen geslachte hoe wilt ghy der helscher verdoemenisse ontloopen.
 daerom siet ick seynde tot v propheten ende wijsen ende scriftgeleerden ende der seluer sult ghy sommige dooden ende cruycen ende sommighe sult ghy gheesselen in uwe scholen ende sultse veruolgen van de een stadt tot de ander op dat ouer v come alle dat rechtueerdige bloet dat opter aerden gestort is vanden bloede des rechtueerdighen abels aen tot op dat bloet sacharias des soons barachie welcken ghy gedoot hebt tusschen den tempel ende altaer.
 voorwaer ick seg v dat sulcx altemael ouer dit gheslachte comen sal.
 ierusalem ierusalem ghy die doot de propheten ende steenicht die tot v ghesonden zijn.
 hoe dickwils heb ick uwe kinderen willen vergaderen ghelijc als een henne haer kiecxkens vergadert onder hare vlueghelen ende ghy en hebt niet ghewilt.
 siet v huys sal woest ghelaten worden.
 want ic seg v.
 ghy en sult my van nv aen niet sien tot dat ghy spreect.
 ghelouet sy die daer coemt inden naem des heeren.
 ende iesus ghinck wech vanden tempel ende sine ionghers traden tot hem dat si hem toonden des tempels timmeragie.
 maer iesus sprack tot haer.
 en siet ghy dat altemael niet.
 voorwaer ick segghe v.
 hier en sal niet eenen steen op den anderen blijuen die niet in stucken ghebroken en worde.
 ende als hy op den olijfberch sat traden sine iongeren tot hem alleen ende spraken.
 segt ons wanneer sal dat geschieden.
 ende welck sal dat teecken zijn uwer toecoemst ende der werelt eynde.
 maer iesus antwoorde ende sprack tot haer.
 siet toe dat v niemandt en verleyde want daer sullender veel comen onder mijnen naem ende segghen.
 ick ben christus ende sullender veel verleyden.
 ghy sult oorloghen hooren ende gheruchte van oorloghen siet toe ende en verschrict niet dat moet ten eersten altemael gheschieden maer dat eynde en is noch niet daer.
 wandt deen volck sal hem verheffen teghent ander ende deen conincrijck teghent ander.
 ende daer sullen zijn pestilencien ende dieren tijt ende aertbeuinghen hier ende daer soo sal alder eerst den noot beghinnen.
 dan sullen si v ouer leueren in droeffenis ende sullen v dooden.
 ende ghy moet gehaet worden om mijns naems wille van alle volcken.
 dan sullender haer veel argheren ende sullen haer onder malcanderen verraden ende sullen haer onder malcanderen haten.
 ende veel valsche propheten sullen haer verheffen ende sullender veel verleyden.
 ende dewijle dat de ongherechticheyt de ouerhant nemen sal so sal de liefde in velen vercouden.
 maer wie volstandich blijft tot aent eynde die wordt salich.
 ende dat euangelium vanden rijcke sal ghepredict worden inde gantsche werelt tot een ghetuychenisse ouer alle volcken ende dan sal dat eynde comen.
 als ghy nv sien sult den grouwel der verwoestinge daer af geseyt is door den propheet daniel dat hy staet inde heylighe plaetse wie dat leest die mercke daer op dan vliede op de berghen wie int iootsche landt is.
 ende wie op dat dac is die en dale niet neder om wat wt sinen huyse te halen.
 ende wie op den velde is die en keere niet wederom om zijn cleederen te halen.
 maer wee den beuruchten ende sooghenden in die tijt.
 maer bidt dat uwe vlucht niet en gheschie inden winter oft op den sabbath.
 want daer sal dan een groote droeffenis zijn als niet gheweest en is van aenbeghin der werelt tot nv toe ende als oock niet worden en sal.
 ende indien dese daghen niet en werden vercort so en werder gheen mensche salich.
 maer om der wtuercoren wille soo worden de daghen vercort.
 ist datter dan yemant tot v sal segghen.
 siet hier is christus oft daer so en sult ghijt niet gheloouen.
 want daer sullen valsche christenen ende valsche propheten opstaen ende groote teeckenen ende wonderen doen dat oock de wtuercoren waert moghelijck in dwalinghe verleyt worden.
 siet ick hebt v te voren gheseyt.
 daerom als si tot v sullen segghen.
 siet hy is inder woestijnen so en gaet niet wt.
 siet hy is in de camer so en geloouet niet.
 want ghelijck als den blicxem opgaet vanden opganck ende schijnt tot den onderganc toe alsoo sal oock zijn de toecoemst des menschen soons.
 maer waer een aes is daer vergaderen haer de aernen.
 maer terstont na de droeffenis der seluer tijt sullen de sonne ende mane den schijn verliesen ende de sterren sullen vanden hemel vallen ende de crachten der hemelen sullen haer beweghen.
 ende dan sal verschijnen dat teeken des menschen soons inden hemel.
 ende dan sullen huylen alle gheslachten op aerden ende sullen sien comen des menschen soon inde wolcken des hemels met grooter cracht ende heerlijcheyt.
 ende hy sal wtseynden sine enghelen met helle basuynen ende si sullen vergaderen zijn wtuercoren vanden vier winden vanden eenen eynde des hemels tot den anderen.
 aenden vijchboom leert een ghelijckenis.
 so vroech als sinen tack sappich wort ende bladeren crijcht so weet ghy dat de somer na by is.
 also ooc als ghy dat alle siet so weet ghy dat het na voor de duere is.
 voorwaer ick segghe v.
 dit gheslachte en sal niet vergaen tot dat dit alle gheschie.
 hemel ende aerde sullen vergaen maer mijne woorden en sullen niet vergaen.
 maer van dien dach ende van die vre en weet niemant oock de enghelen niet inden hemel dan alleen mijn vader.
 maer ghelijck alst was inde tijt van noe also sal oock zijn de toecoemst des menschen soons.
 want ghelijck als si waren inden daghen voor de diluuie si aten si droncken si trouden ende lieten haer trouwen tot den dach toe dat noe inder arcken ghinck ende si en achtedens niet tot dat de diluuie quam ende namse alle wech.
 also sal oock zijn de toecoemst des menschen soons.
 dan sullender twee opten velde zijn de een sal aenghenomen ende de ander sal verlaten worden.
 twee sullender malen in de muelen de eene sal aenghenomen ende de andere sal verlaten worden.
 daerom waket want ghy en weet niet op wat vre dat v heere comen sal.
 maer dat sult ghy weten.
 wanneer een huysuader wiste in wat vre dat de dief comen woude soo soude hy ymmer waken ende in zijn huys niet laten breken.
 daerom weest ghy ooc bereyt want des menschen soon sal comen tot eender vren wanneer ghijt niet en meynt.
 maer wie is nv een ghetrou ende cloeck knecht dien zijn heer gheset heeft ouer zijn ghesinne op dat hy haer ter rechter tijt spijse gheue.
 salich is de knecht als zijn heer coemt ende vint hem alsoo doende.
 voorwaer ick segghe v hy sal hem ouer all zijn goeden setten.
 maer ist dat de boose knecht sal in zijn herte seggen.
 mijn heere en coemt noch langhe niet.
 ende begint zijn medeknechten te slaen eet ende drinct met den dronckenen so sal de heere des seluen knechts comen inden dach des hy hem niet en versiet ende in de vre die hy niet en meynt ende sal hem in stucken houwen ende sal hem zijnen loon gheuen met den huychelaers daer sal wesen huylinge ende knersinge der tanden.
 dan sal dat hemelrijck ghelijc zijn thien maechden die haer lampen namen ende ghingen wt den bruydegom te ghemoet.
 maer vijf van haer waren dul ende vijf waren cloeck.
 de dulle namen haer lampen maer si en namen gheen olie met haer.
 maer de cloecke namen olie in haer vaten met hare lampen.
 doent nv de bruydegom vertrock werden si alle slaperich ende ontsliepen.
 maer ter middernacht werter een geroep.
 siet de bruydegom coemt gaet wt hem te gemoet.
 doen stonden dese maechden alle op ende vercierden haer lampen.
 maer de dullen spraken tot den cloecken.
 gheeft ons van uwen olie want onse lampen gaen wt.
 doen antwoorden de cloecken ende spraken.
 niet also op dat hy ons ende v niet en ontbreke.
 maer gaet henen tot den cramers ende coopter wat voor v seluen.
 ende doen si henen ghinghen om wat te coopen quam de bruydegom ende die daer bereydt waren ghinghen met hem in ter bruyloft.
 ende de duere wert toeghesloten.
 ten laetsten quamen oock de andere maechden ende spraken.
 heere heere doet ons op.
 maer hy antwoorde ende sprac.
 voorwaer ick seg v ic en ken v niet.
 daerom waect want ghy en weet noch dach noch vre in welcke des menschen soon comen sal.
 ghelijc als een mensch die ouer velt trock zijn knechten riep ende dede haer zijn goeden.
 ende den eenen gaf hy vijf centner den anderen twee den derden eenen eenen yegelijcken na zijnen vermoghen ende tooch terstont wech.
 doen ghinck die henen die vijf centner ontfanghen hadde ende handelde met den seluen ende wan vijf ander centner.
 desghelijcken oock die twee centner ontfanghen hadde wan ooc twee ander.
 maer die eenen ontfanghen had ginc henen ende maecte eenen cuyl inder aerden ende verborch zijns heeren gelt.
 ouer eenen langen tijt quam de heere deser knechten en hielt rekenschap met haer.
 doen tradt voort die vijf centner ontfangen hadde ende leyde daer vijf ander centner op ende sprack.
 heere ghy hebt my vijf centner ghedaen siet daer ick heb daer vijf ander centner mede ghewonnen.
 doen sprac zijn heere tot hem.
 ey ghy vroome ende ghetrouwe knecht ghi zijt ouer weynich ghetrou gheweest ick wil v ouer vele setten gaet in tot ws heeren vruechde.
 doen tradt oock toe die twee centner ontfanghen hadde ende sprack.
 heere ghy hebt my twee centner ghedaen siet daer ick heb met den seluen twee ander ghewonnen.
 sijn heere sprack tot hem.
 ey ghy vroome ende getrouwe knecht ghy zijt ouer weynich ghetrou gheweest ick wil v ouer vele setten gaet in tot ws heeren vruechde.
 doen tradt oock toe die eenen centner ontfanghen hadde ende sprack.
 heere ick wiste dat ghy een hart man zijt.
 ghy maeyt daer ghy niet ghesaeyt en hebt ende vergadert daer ghy niet ghestroyt en hebt ende vreesde my ghinc henen ende verborch uwen centner inder aerden.
 siet daer hebt ghy dat uwe.
 maer zijn heere antwoorde ende sprac tot hem.
 ghy schalcke ende luye knecht wist ghy dat ick maeye daer ick niet ghesaeyt en hebbe ende vergadere daer ick niet gestroeyt en hebbe so sout ghy mijn gelt den wisselaers gedaen hebben ende als ick gecomen ware hadde ic dat mijne tot my ghenomen met woecker.
 daerom neemt van hem den centner ende gheeften dien die tien centners heeft.
 want wie daer heeft dien sal gegeuen worden en sal oueruloedich hebben.
 maer wie niet en heeft dien sal oock ghenomen worden dat hy heeft.
 ende den onnutten knecht werpt inde duysternisse daer sal zijn huylen ende knersinghe der tanden.
 maer als des menschen soon comen sal in zijnder heerlijcheyt ende alle engelen met hem dan sal hy sitten opten stoel zijnder heerlijcheyt ende alle volcken sullen voor hem vergadert worden ende hy salse vanden anderen scheyden ghelijck als een herder de schapen van den bocken scheydet ende sal de schapen tot zijnder rechter hant setten ende de bocken ter slincker.
 so sal dan de coninc seggen tot dien tot zijnder rechter hant.
 coemt ghy ghebenedijde mijns vaders beeruet dat rijck dat v bereit is vant beginsel der werelt.
 want ick ben hongherich gheweest ende ghy hebt my gespijst.
 ick ben dorstich gheweest ende ghy hebt my te drincken gegheuen.
 ick ben een gast geweest ende ghy hebt my gheherbercht.
 ick ben naect geweest ende ghy hebt my gecleet.
 ick ben cranck gheweest ende ghy hebt my besocht.
 ick ben gheuanghen gheweest ende ghy zijt tot my ghecomen.
 dan sullen hem de rechtuaerdigen antwoorden ende segghen.
 heere wanneer hebben wy v hongherich ghesien ende hebben v ghespijst.
 oft dorstich ende hebben v te drincken gegeuen.
 wanneer hebben wy v een gast gesien ende geherbercht.
 oft naect ende hebben v ghecleet.
 wanneer hebben wy v cranc oft geuangen ghesien ende zijn tot v ghecomen.
 ende de coninc sal antwoorden ende tot haer segghen.
 voorwaer ick segghe v wat ghy gedaen hebt eenen van desen mijnen minsten broederen dat hebt ghy my gedaen.
 dan sal hy ooc seggen tot dien ter slincker hant.
 gaet wech van my ghi veruloeckte in dat eewige vier dat daer bereyt is den duyuel ende zijnen enghelen.
 ic ben hongerich geweest ende ghi en hebt my niet gespijst.
 ic ben dorstich geweest ende ghy en hebt my niet te drincken gegeuen.
 ick ben een gast gheweest ende ghy en hebt my niet gheherbercht.
 ick ben naeckt gheweest ende ghy en hebt my niet ghecleedt.
 ick ben cranck ende gheuanghen gheweest ende ghy en hebt my niet besocht.
 dan sullen sy hem ooc antwoorden ende segghen.
 heere wanneer hebben wy v ghesien hongerich oft dorstich oft eenen gast oft naeckt oft cranck oft geuangen ende en hebben v niet ghedient.
 dan sal hy haer antwoorden ende segghen.
 voorwaer seg ic v wat ghy niet gedaen en hebt eenen van desen minsten dat en hebt ghy my oock niet ghedaen.
 ende sy sullen inde eewige pijne gaen.
 maer de rechtuaerdige int eewich leuen.
 ende het ghebuerde doen iesus alle dese redenen voleynt hadde sprac hy tot zijnen iongheren.
 ghy weet dattet na twee dagen paesschen wort ende des menschen sone sal ouer gheleuert worden dat hy ghecruyst worde.
 doen vergaderden hen de hooghe priesters ende schriftgeleerden ende de outsten inden volcke in dat pallays des hooghen priesters die daer hiet cayphas ende hielden eenen raet hoe sy iesum met liste vangen ende dooden mochten.
 maer sy spraken.
 emmers niet op dat feest op datter geenen oploop en worde int volck.
 doen nv iesus te bethanien was int huys symons des melaetschen trat een wijf tot hem die hadde een glas met costelijcken water ende gootet op zijn hooft daer hy ter tafelen sat.
 doen dat zijne iongeren sagen werden sy onwillich ende spraken.
 waer toe dient desen oncost.
 dit water had moghen dier vercocht ende den armen ghegheuen worden.
 doen dat iesus mercte sprac hy tot haer.
 wat becommert ghy dit wijf.
 sy heeft een goet werck aen my ghedaen.
 ghy hebt altijt armen by v maer my en hebt ghy altijt niet.
 dat sy dat water op mijn lijf heeft ghegoten dat heeft sy ghedaen datmen my begrauen sal.
 voorwaer ick segghe v waer dit euangelium gepredict wort inder gantscher werelt daer salmen oock segghen tot hare ghedachtenisse wat sy ghedaen heeft.
 doen ginc een vanden tweluen ghenaemt iudas iscarioth henen tot den hooghen priesteren ende sprack.
 wat wilt ghy my geuen ick wil hem v verraden.
 ende sy boden hem dertich siluerlingen.
 ende van doen aen socht hy gheleghentheyt dat hy hem verriede.
 maer opten eersten dach der soeter brooden traden de iongeren tot iesum ende spraken tot hem.
 waer wilt ghy dat wy v bereyden dat paeschlam te eten.
 hy sprac.
 gaet henen inde stadt tot eenen ende spreeckt tot hem.
 de meester laet v segghen mijnen tijt is ghecomen ick wil by v dat paesschen houden met mijnen iongheren.
 ende de ionghers deden ghelijck iesus haer beuolen hadde ende bereyden dat paeschlam.
 ende aenden auont settede hy hem ter tafelen met den tweluen.
 ende doen sy aten sprack hy.
 voorwaer ick seg v een van v sal my verraden.
 ende sy werden seer bedroeft ende begonnen een yeghelijck van haer ende seyden tot hem.
 heere ben ickt.
 hy antwoorde ende sprack.
 die metter hant met my inde schotel doopt die sal my verraden.
 des menschen soon gaet wel henen ghelijcker van hem ghescreuen staet maer wee den mensche door welcken des menschen sone verraden wordt.
 het ware hem beter dat de selue mensch noyt gheboren en ware.
 doen antwoorde iudas die hem verriet ende sprack.
 ben ickt rabbi.
 hy sprack tot hem.
 ghy segghet.
 maer doen sy aten nam iesus dat broodt dancte ende bract ende gaft den iongheren ende sprack.
 nemet etet dat is mijn lijf.
 ende hy nam den kelck ende danckte ende ghaf hen dien ende sprack.
 drinckt alle daer wt dat is mijn bloet des nieuwen testaments welck wtghestort wort voor vele tot vergheuinghe der sonden.
 ick segghe v.
 ick en sal van nv aen niet meer van dese vrucht des wijnstocx drincken tot aenden dach wanneer ickt nieuwe drincken sal met v in mijns vaders rijck.
 ende doen sy den lofsanck ghesproken hadden ginghen sy wt aenden olijfberch.
 doen sprack iesus tot haer.
 in deser nacht sult ghy v alle aen my ergeren.
 want daer staet gheschreuen.
 ic sal den herder slaen ende de schapen der cudden sullen haer verstroyen.
 maer wanneer ick weder opstae wil ick voor v henen gaen in galileam.
 maer petrus antwoorde ende sprack tot hem.
 al waert oock dat sy haer alle aen v ergherden soo en wil ick nochtans my nemmermeer ergheren.
 iesus sprack tot hem.
 voorwaer ick seg v in desen nacht eer den haen craeyt sult ghy my driemael versaken.
 petrus sprack tot hem.
 al waert dat ick oock met v moest steruen soo en wil ick v niet versaken.
 desgelijcken seyden oock alle iongheren.
 doen quam iesus met haer tot eenen hoeue die gethsemane hiet ende sprac tot zijnen iongeren.
 sidt hier tot dat ick derwaerts ga ende bidde.
 ende nam tot hem petrum ende de twee sonen sebedei ende begost te trueren ende versaecht te worden.
 doen sprac iesus tot haer.
 mijn siele is bedroeft tot aenden doot blijft hier ende waeckt met my.
 ende ginc henen een weynich voortaen viel neder op zijn aensicht ende badt ende sprac.
 mijn vader ist moghelijc soo ga desen kelck van my nochtans niet als ick wil maer als ghy wilt.
 ende hy quam tot zijne iongeren ende vantse slapende ende sprac tot petro.
 en cont ghy dan niet een vre met my waken.
 waeckt ende bidt op dat ghy niet in aenuechtinghe en valt.
 den geest is gewillich maer dat vleesch is swack.
 ten tweeden mael ginck hy weder henen badt ende sprack.
 mijn vader en ist niet mogelijc dat desen kelc van my gae ten sy dat ick hem drincke soo geschie uwen wille.
 ende hy quam ende vantse noch eenmael slapende ende haer ooghen waren vol slaeps.
 ende hy lietse geworden.
 ende ginck noch eens henen ende badt ten derdenmael ende sprack de selue woorden.
 doen quam hy tot zijne iongeren ende sprack tot hen.
 och wilt ghy nv slapen ende rusten.
 siet de vre is gecomen dat des menschen sone inder sondaren handen ouer gheleuert wort.
 staet op laet ons gaen.
 siet hy is daer die my verraet.
 ende als hy noch sprack siet doen quam iudas een vanden tweluen ende met hem een groote schare met sweerden ende met stocken vanden hooghen priesteren ende outsten des volcx.
 ende de verrader hadde haer een teecken ghegheuen ende gheseyt.
 welcken ick cussen sal die ist dien vanget.
 ende terstont tradt hy tot iesum ende sprack.
 gegroet zijt ghy rabbi ende custe hem.
 maer iesus sprack tot hem.
 mijn vrient waerom zijt ghy hier ghecomen.
 doen traden sy toe ende sloegen de handen aen iesum ende vinghen hem.
 ende siet een vanden ghenen die met iesu waren recte de hant wt ende tooch zijn sweert wt ende sloech des hoogen priesters knecht ende hieu hem een oore af.
 doen sprack iesus tot hem.
 steect v sweert in zijn plaetse.
 want wie dat sweert neemt die sal door dat sweerc vergaen.
 oft meynt ghy dat ick mijnen vader niet en conde bidden dat hy my toeschicte meer dan twelf legioenen enghelen.
 hoe sullen dan de schriftueren veruult worden.
 het moet alsoo toegaen.
 tot dier vren sprack iesus tot den scharen.
 ghy zijt wtgegaen als tot eenen moordenaer met sweerden ende met stocken om my te vanghen.
 ic heb doch daechlijcx by v gheseten ende hebbe gheleert inden tempel ende ghy en hebt my niet gheuanghen.
 maer dat is altemael gheschiet op dat de schriften der propheten veruult werden.
 doen verlieten hem alle de iongheren ende vloden.
 maer die iesum geuangen hadden leyden hem tot den hoogen priester cayphas.
 daer haer de schriftgheleerden ende outsten vergadert hadden.
 maer petrus volchde hem na van verre tot int pallays des hoogen priesters ende ginck binnen ende sette hem by de knechten op dat hy sage waert henen wilde.
 maer de hooge priesters ende outsten ende den gantschen raet sochten valsch ghetuychenis teghen iesum op dat sy hem dooden ende en vonden geen.
 ende hoe wel daer veel valsche ghetuyghen voort quamen en vonden sy doch gheen.
 ten laetsten quamen daer twee valsche ghetuyghen ende spraken.
 hy heeft gheseyt.
 ick can den tempel gods af breken ende in drie daghen den seluen timmeren.
 ende de hooghe priester stont op ende sprack tot hem.
 en antwoort ghi niet tot dien dat dese teghen v ghetuyghen.
 maer iesus sweech stille.
 ende de hooghe priester antwoorde ende sprack tot hem.
 ick besweere v byden leuendighen godt dat ghy ons segt oft ghy christus zijt de sone gods.
 iesus sprack.
 ghy segghet.
 doch seg ick v.
 van nv aen salt gheschieden dat ghi sien sult des menschen sone sitten ter rechter hant der cracht ende comen inde wolcken des hemels.
 doen schuerde de hooghe priester zijne cleederen ende sprack.
 hy heeft godt ghelastert.
 wat behoeuen wy breeder ghetuychenis.
 siet nv hebt ghy zijn godslasteringhe ghehoort.
 wat dunct v.
 sy antwoorden ende spraken.
 hy is des doots schuldich.
 doen spogen sy wt in zijn aensicht ende sloeghen hem met vuysten.
 ende sommige sloeghen hem in zijn aensicht ende spraken.
 propheteert ons christe wie ist die v sloech.
 maer petrus sat buyten int pallays.
 ende een dienstmaecht tradt tot hem ende sprack.
 ende ghy waert oock met den iesu van galilea.
 maer hy versaectet voor haer allen ende sprack.
 ick en weet niet wat ghy segt.
 maer als hy ter dueren wtghinck sach hem een ander ende sprack tot den ghenen die daer waren.
 dese was oock met den iesu van nazareth.
 ende hy versaectet noch eens ende swoer daer toe.
 ick en kenne den mensche niet.
 ende cortelijc daer na traden daer toe die daer stonden ende spraken tot petro.
 voorwaer ghy zijt oock een van dien want uwe sprake verraet v.
 doen beghost hy hem te veruloecken ende te sweeren.
 ick en kenne den mensche niet.
 ende terstont craeyde den haen.
 doen dacht petrus aen de woorden iesu die hy tot hem seyde.
 eer den haen craeyen sal sult ghy my driemael versaken.
 ende ghinck wt ende weende bitterlijcke.
 maer des morghens hielden alle de hooghe priesters ende outsten des volcx eenen raet ouer iesum op dat sy hem dooden.
 ende bonden hem leyden hem henen ende leuerden hem ouer den lantvoocht poncio pilato.
 doen dat iudas die hem verraden had sach dat hy verdoemt was ter doot beroudet hem ende bracht de dertich siluerlinghen den hooghen priesteren ende den outsten weder ende sprack.
 ick heb qualijck ghedaen dat ick onschuldich bloet verraden hebbe.
 sy spraken.
 wat gaet ons dat aen.
 daer siet ghi toe.
 ende hy wierp de siluerlinghen inden tempel scheyde van daer ghinck henen ende verhinck hemseluen.
 maer de hooghe priesters namen de siluerlinghen ende spraken.
 het en dooch niet dat wyse inde gods kiste legghen want het is bloetghelt.
 maer sy hielden eenen raet ende cochten daer eenen potbackers acker voor tot begraeffenisse der pelgrims.
 daer af is den seluen acker ghenaemt den bloetacker tot heden op den dach.
 doen is veruult datter gheseyt is door den propheet ieremias daer hy spreeckt.
 sy hebben ghenomen dertich siluerlinghen daer de vercochte mede betaelt wert welcken sy cochten vanden kinderen israels ende hebbense ghegheuen om eenen potbackers acker als my de heere beuolen heeft.
 maer iesus stont voor den landtvoocht ende de lantvoocht vraechde hem ende sprack.
 sijt ghy der ioden coninck.
 maer iesus sprack tot hem.
 ghy segghet.
 ende doen hy beschuldicht wert vanden hooghen priesters ende outsten en antwoorde hy niet.
 doen sprack pilatus tot hem.
 en hoort ghy niet hoe hert dat sy v beschuldighen.
 ende hy en antwoorde hem niet op een woordt alsoo dat hem oock de lantvoocht seer verwonderde.
 maer op dat feest was de lantvoocht gewoon den volcke eenen geuanghen los te gheuen welcken sy wilden.
 ende hy hadde doen ter tijt eenen sonderlijcken voor allen anderen geuangen die hiet barrabas.
 ende doen sy vergadert waren sprack pylatus tot haer.
 welcken wilt ghy dat ick v los gheue barrabam oft iesum van dien gheseyt wort.
 hy sy christus.
 want hy wist wel dat sy hem wt nijdicheyt ouer gheleuert hadden.
 ende doen hy op den richtstoel sat seynde zijn wijf tot hem ende liet hem segghen.
 en hebt niet te doen met desen rechtuaerdighen ick heb heden veel gheleden inden droom van zijnen tweghen.
 maer de hooghe priesters ende de outsten becouten dat volck dat sy om barrabas bidden souden ende iesum verdeden.
 doen antwoorde nv de lantvoocht ende sprack tot haer.
 welcken wilt ghy van dese tween dien ic v los geuen sal.
 sy spraken.
 barrabam.
 pilatus sprac tot haer.
 wat sal ick dan maken met iesu van dien gheseyt wordt.
 hy sy christus.
 sy spraken alle.
 laet hem cruycen.
 de lantvoocht sprac.
 wat heeft hy dan quaets gedaen.
 maer sy riepen noch meer ende seyden.
 laet hem cruycen.
 maer doen pilatus sach dat hy niet en vorderde maer datter slechs eenen veel grooteren oploop wert nam hy water ende wiesch de handen voor den volcke ende sprack.
 ick ben onschuldich vanden bloede deses rechtuaerdigen siet ghi toe.
 doen antwoorde dat gansche volck ende sprack.
 sijn bloet come ouer ons ende ouer onse kinder.
 doen gaf hy haer barrabam los maer iesum liet hy geesselen ende leuerde hem ouer dat hy ghecruyst werde.
 doen namen de crijchsknechten des lantvoochts iesum tot haer in dat richthuys ende vergaderden ouer hem de gantsche schare.
 ende ontcleeden hem ende deden hem eenen purpuren mantel aen ende vlochten een doorne croone ende settense op zijn hooft ende een riet in zijn rechter handt.
 ende buychden de knien voor hem ende bespotteden hem ende spraken.
 gegroet zijt ghy coninck der ioden.
 ende spoghen hem aen ende namen dat riet ende sloeghen zijn hooft daer mede.
 ende doen sy hem bespot hadden toghen sy hem den mantel wt ende togen hem zijn cleederen aen ende leyden hem henen dat sy hem cruysten.
 ende als sy wt ghingen vonden sy eenen mensche van cyrenen met namen symon dien dwongen sy dat hy hem zijn cruys droege.
 ende doen sy aen de plaetse quamen met namen golgatha dat is verduyscht galgenberch gauen sy hem azijn te drincken met galle ghemengt.
 ende doen hijt smaeckte en woude hijt niet drincken.
 doen sy hem nv gecruyst hadden deylden sy zijne cleederen ende worpen dat lot daerom op dat veruult werde datter gheseyt is door den propheet.
 sy hebben mijn cleederen onder haer ghedeylt ende ouer mijn gewaet hebben sy dat lot geworpen.
 ende sy saten daer ende bewaerden hem.
 ende bouen tot zijnen hoofde hechteden sy de oorsake zijns doots beschreuen namelijck.
 dit is iesus der ioden coninc.
 ende doen werdender twee moordenaers met hem ghecruyst een ter rechter ende een ter slincker hant.
 maer die daer voorby gingen lasterden hem ende schudden haer hoofden ende spraken.
 ghy die den tempel gods in stucken breeckt ende timmert hem in drie daghen helpt v seluen.
 sijt ghy gods sone soo climt af vanden cruyce.
 desgelijcken bespotteden hem oock de hooge priesters met den scriftgheleerden ende outsten ende praken.
 ander lieden heeft hy geholpen ende en can hemseluen niet helpen.
 is hy de coninck israels soo climme hy nv af vanden cruyce soo willen wy hem gheloouen.
 hy heeft godt betrout dye verlosse hem nv lustet hem want hy heeft gheseyt.
 ick ben gods sone.
 dat selue verweten hem oock de moordenaers die met hem ghecruyst waren.
 ende vander sester vren aen wert een duysternisse ouer dat gansche lant tot der negenster vren toe.
 ende ontrent der negenster vren riep iesus luyde ende sprack.
 eli eli lamma asabthani.
 dat is mijn godt mijn godt waerom hebt ghy my verlaten.
 maer sommighe die daer stonden doen sy dat hoorden spraken sy.
 die roept eliam.
 ende terstont lieper een van haer henen nam een spongie ende vuldese met azijn ende stacse op een riet ende gaf hem te drincken.
 maer de andere spraken.
 hout op laet sien oft elias come ende hem helpe.
 maer iesus riep noch eens luyde ende verscheyde.
 ende siet daer dat voorhancsel inden tempel scuerde in twee stucken van bouen aen tot beneden wt.
 ende de aerde beefde ende de steenen scuerden ende de grauen deden haer open ende veel lichamen der heylighen die daer sliepen stonden op ende gingen wt den grauen na zijn verrijsenis ende quamen inde heylighe stadt ende verschenen velen.
 maer de hooftman ende die by hem waren ende iesum bewaerden doen sy de aertbeuinghe saghen ende wat daer gheschiede verschricten sy seer ende spraken.
 voorwaer dese is gods sone gheweest.
 ende daer waren veel wijuen die daer van verre toesaghen die daer iesum nagheuolcht waren wt galilea ende hadden hem ghedient onder welcke was maria magdalena ende maria de moeder iacobi ende ioses en de moeder der kinderen sebedei.
 ende des auonts quam een rijc man van arimathia die ioseph hiet die ooc een iongher iesu was die ginck tot pilatum ende badt hem om dat lichaem iesu.
 doen hiet pilatus men soude hem dat gheuen.
 ende ioseph nam dat lichaem ende want dat in een reyn lijwaet ende leydet in zijn eyghen nieu graf welck hy hadde laten wthouwen in eenen steen ende wentelde eenen grooten steen voor de duere des grafs ende ginck van daer.
 ende daer was maria magdalena ende de ander maria die saten tegen ouer den graue.
 des tweeden daechs die daer volcht na den rustdach quamen de hooge priesters ende de phariseen te samen tot pilato ende spraken.
 heere wy hebben gedacht dat dese verleyder sprack doen hy noch leefde.
 ick wil na drie daghen weder opstaen.
 daerom beueelt datmen dat graf beware tot aenden derden dach op dat zijne iongers niet en comen ende stelen hem ende seggen tot den volcke.
 hy is weder opgestaen vanden dooden ende de laetste bedriegherie ergher worde dan de eerste.
 pilatus sprack tot haer.
 daer hebt ghy de wachters gaet henen ende verwaret als ghi weet.
 sy ghinghen henen ende verwaerden dat graf met wachters ende besegelden den steen.
 maer aenden auont des sabbaths welcke aenbreeckt aenden morgen des eersten vyerdaechs der sabbathen quam maria magdalena ende de ander maria om dat graf te besien.
 ende siet daer gheschiede een groote aertbeuinge want de engel des heeren quam af vanden hemel tradt henen toe ende wentelde den steen vande duere ende sat daer op.
 ende zijn gedaente was ghelijck den blicxem ende zijn cleet wit als de sneeu.
 ende de wachters verschricten van vreese ende werden als waren sy doot.
 maer de engel antwoorde ende sprac tot den wijuen.
 en vreest v niet ic wetet dat ghy iesum den gecruysten soeckt.
 hy en is hier niet hi is verresen als hy gheseyt heeft.
 coemt ende siet de plaetse daer de heere gheleghen heeft.
 ende gaet haestelijck henen ende segghet zijnen iongheren dat hy vanden dooden verresen is.
 ende siet hi sal voor v henen gaen in galilea daer sult ghy hem sien.
 siet ick hebt v gheseyt.
 ende si ginghen snellijck wt den graue met vreese ende grooter vruechden ende liepen dat zijt zijnen iongeren vercondichden.
 ende doen sy henen gingen om zijnen iongheren dat te vercondigen siet doen ghemoete haer iesus ende sprack.
 sijt ghegroet.
 ende sy traden tot hem ende grepen aen zijne voeten ende vielen voor hem neder.
 doen sprack iesus tot haer.
 en vreest v niet gaet henen ende vercondighet mijnen broederen dat si gaen in galilea aldaer sullen sy my sien.
 maer doen sy henen ginghen siet doen quamen sommighe vanden wachters inder stadt ende vercondichden den hooghen priesters alle wat daer gheschiet was.
 ende sy quamen te samen met den outsten ende hielden eenen raet ende gauen den crijchsknechten ghelts ghenoech ende spraken.
 segt sijn iongeren quamen des nachts ende stalen hem dewijle dat wy sliepen.
 ende of dit wt quaem voor den lantvoocht soo willen wy hem stillen ende maken dat ghy seker zijt.
 ende sy namen dat gelt ende deden als haer geleert was.
 ende sulcke reden is ruchtbaer geworden by den ioden tot heden ten daghe.
 maer de elf iongeren gingen in galilea op eenen berch daerse iesus besceyden had.
 ende doen sy hem sagen vielen sy voor hem neder.
 maer de sommige twijfelden.
 ende iesus tradt tot haer sprack met haer ende seyde.
 my is gegeuen alle gewelt in hemel ende aerde.
 daerom gaet henen ende leert alle volcken ende dooptse inden name des vaders ende des soons ende des heylighen geests.
 ende leertse houden al wat ic v beuolen heb.
 ende siet ic ben by v alle daghe tot aen de werelt eynde.
 