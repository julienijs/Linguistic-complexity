dat boick des gheslechtes ihesu cristi des sones dauidtz.
 des sones abrahams.
 abraham ghewan ysaac.
 isaac euer ghewan iacob.
 euer iacob ghewan iudam vnde syne brodere.
 iudas euer ghewan phares vnde saram van thamar.
 phares euer ghewan esron.
 vnde esron ghewan aram.
 aram euer ghewan aminadab.
 aminadab euer ghewan naason.
 naason euer ghewan salmon.
 salmon euer ghewan boos van raab.
 boos euer ghewan obeth vt ruth.
 obeth euer ghewan yesse yesse euer ghewan dauid den koninck.
 vnde dauid de koninck ghewan salomon vth der de dar was vrie.
 salomon euer ghewan roboam.
 vnde roboam ghewan abiam.
 abias euer ghewan asa.
 vnde asa ghewan iosaphat.
 iosaphat euer ghewan ioram.
 vnde ioram ghewan osiam.
 osias euer ghewan ioathan.
 ioathas euer ghewan achaz.
 achaz euer ghewan ezechiam.
 ezechias euer ghewan manassen.
 manasses euer ghewan amon.
 amon euer ghewan iosiam.
 iosias euer ghewan iechoniam vnde sine brodere in dem auerganghe der babilonier.
 vnde na dem auerganghe der babilonier iechonias ghewan salathiel.
 salathiel euer ghewan sorobabel.
 sorobabel euer ghewan abiud.
 abiud euer ghewan eliachim.
 eliachim euer ghewan azor.
 azor euer ghewan sadoch.
 sadoch euer ghewan achim.
 achim euer ghewan eliud.
 eliud euer ghewan eleazar.
 eleazar euer ghewan mathan.
 mathan euer ghewan iacob.
 iacob euer ghewan ioseph den man marien van der ist ghebaren ihesus.
 der dar is ghenomet cristus.
 sunder dat gheslechte cristi was also do maria de moder ihesu was vorlauet ioseph er dat se tho hope quemen.
 se wart gheuunden hebbende in dem liue van dem hilligen geiste.
 ioseph euer ere man wente he rechtuerdich was vnde en wolde se nicht nemen vnde wolde se hemeliken vorlaten.
 vnde do he dachte desse dinghe seet de engel des heren vorscheen eme in dem slape vnde sprack.
 ioseph du sone dauidtz nicht envrochte dij tho nemen mariam dine husfrowe wente dat in er is ghebaren.
 dat is van dem geiste.
 wente se wert gheberen enen son vnde du scholt sinen namen heten ihesus wente he suluen wert heylsam maken sin volck van eren sunden.
 dat euer is allet ghescheen dat vorvullet worde dat ghesecht is van dem heren dorch den propheten spreckende.
 seet ene iuncfrowe wert hebben in dem liue vnde gheberen enen sone vnde sin name wert ghenomet emanuel.
 dat wert vth gelecht god mit vns.
 euer ioseph stont vp vth deme slape vnde dede also eme de engel des heren hadde ghebaden.
 vnde nam mariam sine husfrowen vnde bekande se nicht bet dat se gheberde eren ersten ghebaren sone.
 vnde he het sinen namen ihesus.
 unde do ihesus was ghebaren tho betlehem iude.
 in den daghen herodis des koninghes.
 set de koninghe kamen van oriente tho hierusalem seggende wer is de.
 de dar is ghebaren en koningh der ioden.
 wente wy hebben gheseen sinen sterne in orienten vnde se kamen en an thobeden.
 do dat vorhorde de koninck herodes.
 he wart bedrouet.
 vnde alle hierusalem mit eme.
 vnde vorgadderde alle de vorsten der prestere vnde de schriben des volckes.
 vnde vragede van en war cristus worde ghebaren.
 vn se seden em in bethlehem iude.
 wente also is ghescreuen dorch den propheten.
 vnde du bethleem dat ertrike iuda.
 du en bist in nenerleye wis de mynste vnder den forsten iuda wente vth dij vorwar wert vthgan en hertoch de dar reigeren wert myn volck ysrahel.
 do vragede herodes hemeliken de koninghe.
 vnde lerde van en vlitlicken de tit des sternes.
 de en was vorschenen vnde sende se tho bethleem.
 vnde sede gad vnde vraget vlitliken na deme kinde vnde also gij dat hebbet ghevunden so vorkundiget my dat.
 vppe dat ick ock kame vnde ene anbede.
 vnde do se ghehort hadden den koninck se ginghen enwech vnde seet den sternen den se seghen in dem vpganghe der sonnen de ginck vor en bet dat he quam dar he stond bauen dar dat kint was.
 vnde de koninghe seghen den sternen se worden vorfrowet myt ser groter frowden.
 vnde gingen in dat hu vnde vunden dat kint myt marien siner moder.
 vnde villen nidder.
 vnde anbeden en.
 vnde deden vp eren schat vnde offerden eme gaue.
 golt.
 wyrock.
 vnd mirren.
 vnde se entfenghen antwortde in deme slape dat se nicht wedder kerden tho heroden.
 dorch enen anderen wech ginghen se wedder in er lantschop.
 vnde do se sick hadden ghescheden set de enghel apenbarde sick ioseph in dem slape vnde sprack.
 sta vp vnde nim dat kint vnde sine moder vnde vlu in egipten.
 vnde bliff dar bet dat ick dy segge.
 wente dat is tho kamende dat herodes soket dat kint vmme dat tho vorlesen.
 he stond vp vnde nam dat kint vnde sine moder des nachtes vnde schedede sick in egipten vnde was dar bet tho dem dode herodis vppe dat voruult worde dat ghesecht is van deme heren dorch den propheten seggende.
 vth egipten hebbe ick gheropen mynen sone.
 do herodes sach dat he was bedraghen van den koninghen.
 he wart sere tornich.
 vnde sende vnde dodede alle de kindere de dar weren in bethlehem vnde in alle eren enden van twen iaren vnde dar vnder.
 na der tit de he hadde vornamen van den koninghen.
 do ward voruult dat ghesecht is van iheremia den propheten seggende en stemme wart ghehort in der hogede schriende vnde vele clagende rachel bescryet ere sone vnde se en wilt nicht werden ghetrost.
 wente se en sint nicht also herodes doet was.
 set de enghel apenbarde sick ioseph in dem slape in egipten sprekende sta vp vnde nim dat kint vnde sine moder vnde ga in dat lant israhel.
 wente se sint doet de dar soken de sele des kindes.
 he stunt vp vnde nam dat kint vnde sine moder vnde quam in dat lant israhel.
 do he euer horde dat archilaus reygerde in iudea vor herodes sinen vader.
 he vruchtede sik dar hen to gan vnde als he wart gemant in deme slape schedede he in de lande galilee vnde quam in de stat de dar is geheten nazaret.
 vppe dat voruullet werde dat gesecht is dorch de propheten wente he wert geheten nazarenus.
 unde in den daghen iohannes de doper quam prediken in de wostenyghe der iodeschop.
 vnde sprack doet penitentie wente dat rike der hemmele is hyr na.
 desse is van deme ghescreuen is dorch den propheten ysayam seggende.
 ene stemme des ropers in der wostenye beredet den wech des heren vnde maket recht sine weghe.
 wente de sulue iohannes hadde enen rock van den haren der camelen vnde een vellen gordel vmme sine lenden vnde sin eten weren locusten edder sprengelen vnde wolt honnich.
 do ginghen vth tho eme iherusalem vnde alle iudea vnde alle de rike vmme de iordan et baptizabantur ab eo in iordane bekennende ere sunde.
 vnde do he sach mannighen der phariseer vnde saduceer komende tho siner dope.
 he sprack tho en.
 gij gheslechte der slanghen natur.
 we wiset iuw tho vlen vor den thokamenden torn.
 dar vmme maket werdige vrucht der penitentien.
 vnde nicht en segget vnder iuw.
 wij hebben enen vader abraham.
 wente ick segge iuw dat god is mechtich van dessen steynen tho vorwecken de sone abrahams.
 wente de exe is nu ghelecht an de wortel der bome.
 en itlick bom de nicht en brynget ene gude frucht.
 de wert aff ghehowen vnde wert ghelecht in dat vur vnde vorwar ick dope iuw in deme water in de penitentie de na my is tho kamende de is starker den ick des ick nicht werdich bin tho dregen sine scho.
 de wert iuw dopen in dem hillighen geist vnde in dem vure.
 de weiger is in siner hant vnde he dorch reinighet sine schure vnde vorgaddert den weyten in sine schuren sunder dat kaff vorbrent he in deme vnloschliken vure do quam ihesus van galileen in de iordan tho iohannen vppe dat he worde ghedopet van eme iohannes euer vorboet eme seggende ik schal werden gedopet van dy vnde du kumpst tho my ihesus antworde vnde sprak lat nv.
 wente so ghetemet vns tho voruullen alle gerechticheit.
 do let he em.
 vnde do ihesus wart gedopet tho der stunt stech he vth van dem water vnde seet de hemmele worden eme vpgedan he sach den gest gades daelgande also ene duuen vnde kamende vp en.
 vnde ene stemme van deme hemmel seggende dit is myn leue son in dem ik my behage.
 do wart ihesus geuort van deme geiste in de woestenie vp dat he worde bekoert van deme duuel.
 vnde do he hadde geuastet xl.
 daghe vnde xl.
 nacht dar na hungerde em vnde de duuel nakede sick vnde sprak to eme bistu de sone godes so segge dat desse stene werden brot.
 he antwerde vnde sprack.
 dat is ghescreuen de mynsche leuet nicht allenen in dem brode sunder in allen worden de dar gaen vth dem munde gades.
 do nam en de duuel in de hillige stat vnde sette en vp de hogede des tempels vnde sprack to eme bistu de sone gades so lat dij hir tho rugge aff wente dat is gescreuen dat he hefft gebaden sinen engelen van dij vnde se werden dij holden in den henden dat du vellichte dinen voet nicht en quettest an eme stene.
 vnde ihesus antwerde eme.
 dat is ghescreuen nicht tempteer dinen heren god.
 euer nam en de duuel vp enen hoghen berch vnde wisede eme alle rike der werlde vnde ere glorie vnde sprak tho eme.
 alle desse dinghe gheue ick dij efftu nedder vellest vnde anbedest my.
 do sprak ihesus tho eme ganck sathanas wente dat is ghescreuen dinen heren god scholtu anbeden vnde dem allene denen.
 do vorleet en de duuel vnde su de engele nakeden sik vnde deneden eme.
 vnde do ihesus horde dat iohannes was geleuert he schedede van dar in galilea.
 vnde vorleet de stat nazaret do quam he vnde wanede in der stat chapharnaum by dem mere in den enden zabulon vnde neptalim.
 vp dat vullenbrocht worde dat gesecht is dorch den propheten ysaiam du erde zabulon vnde du erde neptalim en wech des meres auer de iordan galilee der heyden dat volk dat dar ginck in der dusternisse dat hefft geseen en groet licht vnde de dar seten in dem lande der dunkerheit des dodes den is en licht vp gegangen.
 dar na begunde ihesus to prediken vnde seggen.
 doet penitentie wente dat rike der hemmele naket sik.
 vnde do ihesus gink by dem meer galilee he sach twe brodere symonem de dar is geheten petrus vnde andream sinen broder werpende de nette in dat water wente se weren vischer vnde he sprak tho en.
 kamet na my vnde ick wil iw maken vischer der mynschen.
 vnde tho hant vorleten se de nette vnde volgeden eme na.
 vnde he vort ginck van dar vnde sach twe andere brodere iacobum zebedei vnde iohannem sinen broder in dem schepe mit zebedeo erem vader weder maken ere nette.
 vnde he rep se.
 vnde tho der stunt vorleten se de nette vnde den vader vnde volgeden eme na.
 vnde ihesus vmmeginck alle galilea lerende in eren synagogen vnde predikede dat ewangelium des rikes.
 vnde makede gesunt alle kranckheit vnde seckheit in deme volke.
 vnde sin gheruchte vth ginck in alle siria.
 vnde se brochten eme alle de dar hadden wedaghe myt mannicherleye seckdom.
 vnde de dar weren beuanghen mit mannigherleye kranckheit.
 vnde de dar de duuel inne hadden de maenseken vnde de gichtighen.
 vnde he makede se gesunt.
 vnde vele scharen volckes volgede eme na van galilea vnde van decapoli vnde van iherusalem vnde van iudea vnde van den enden des iordanes.
 unde do ihesus sach dat volck do ginck he vp enen hogen berch vnde do he was gan sitten.
 sine iungeren nakeden sick tho eme.
 vnde he dede vp sinen munt vnde lerde se spreckende.
 salich sint de armen in dem geiste wente dat rike der hemel is er.
 salich sint de sachtmodighen wente se werden besitten de erden.
 salich sint de de dar schreien went se werden ghetrost.
 salich sint de de dar hungeren vnde dorsten na der rechtuerdicheit wente se werden ghesediget.
 salich sint de bermhertighen wente en schal nauolghen de barmhertigheit salich sint de de reyne van herten sint.
 wente se werden god sende.
 salich sint de vredesamen wente se werden gheheten de sone gades.
 salich sint de de dar vorvolgunghe liden vmme der rechtuerdicheit willen.
 wente dat rike der hemel is er.
 gij werdet salich also iw de lude vloken vnde vorvolghen vnde alle quat auer iw seggen vnde legen vmme my.
 vrowet vnde vorheuet iw.
 wente iuwe lon is grot in deme hemele.
 wente also hebben se voruolget de propheten de vor iw weren.
 gij sint solt der erden vnde effte dat solt vorswindet in deme also dat wert ghesolten so en docht dat vordan nicht den dat dat werde vthgheworpen vnde werde vortreden van den mynschen.
 gij sint en licht der werlt de stat mach nicht sin vorborghen ghesat vppe den berch.
 vnde ock entfenghet men nicht de luchte tho setten vnder den schepel.
 sunder vppe den luchter dat se luchte alle den de dar sint in deme huse.
 also schal luchten iuwe licht vor den luden dat se seen iuwe gude werke vnde glorificeren iuwen vader de in deme hemele is.
 nit en wilt dencken dat ick bin kamen tho breken dat ghesette edder de propheten.
 ick en bin nicht kamen dat ick wil tho breken.
 sunder tho vorvullen.
 vorwar segge ick iw bet dat vergeit de hemel vnde erde.
 en bockstaff edder en spitze van eme bockstaue wert nicht vorgan van der ee bet dat alle dinck gheschen sint.
 dar vmme welker de breket en ghebot van dessen minsten ghebaden.
 vnde lert also de mynsken de wert de minste ghenomet in deme rike der hemele.
 we euer deit vnde lert de ghebade de wert grot ghenomet in deme rike der hemele.
 euer ick segge iuw isset sake dat iuwe rechticheit nicht mer auer vlodich is den der schrifftkloken vnde der dunkelguden so en werden gij nicht in gan in dat rike der hemele.
 hebbe gij ghehort dat ghesecht is den olden du en scholt nicht doden welker euer dodet de wert schuldich deme gerichte.
 sunder ick segge iuw.
 dat en iewelick de dar vertornet sinen broder de wert schuldich dem ordel.
 effte de tho sime broder spreket rach.
 de wert schuldich deme rade.
 vnde de dar spreket doer.
 de wert schuldich des helschen vur.
 dar vmme efftu offerst dine gaue tho deme altar vnde dar werstu ghedencken dat din broder hefft ichtes wat wedder dy lat dine gaue vor deme altar.
 vnde ga tho dem ersten vnde soene dy mit dinem broder.
 vnde den kum vnde offer dine gaue sij bijstendich de enthegen dij is.
 gherade de wile dat du myt em bist in deme wege.
 dat dij villichte din wedderpart nicht en leuere deme gherichte.
 vnde de richter leuere dy deme dener.
 vnde werst also ghelecht in den kerkener.
 vorwar segge ick dij.
 du en geist nicht vth van dar.
 bet dat du wedder giffst den lesten quadranten.
 gij hebbet ghehort dat ghesecht is den olden nicht breke de ee.
 sunder ick segge iuw dat en iewelick de dar suet dat wiff se tho begeren.
 vp der stund hefft he sine ee ghebraken in sime herten.
 vnde effte dij ergert din rechter oge.
 brick dat vth vnde werpet van dij wente dat ghetemet dij dat en vorderue diner leder.
 den dat alle din liff ga in dat helsche vur vnde effte dij dine rechte hant vorergert snyd se aff.
 vnde werp se van dij.
 wente dat ghetemet sick dat en vorga diner leder.
 den dat dat ganse liff ga in dat helsche vur.
 wente dat is gesecht en iewelik de sin wiff vorlet de geue er en bockeschen der schedinghe effte der heimschickinghe.
 wente ick segge iuw dat en iewelick de sin wiff vorlet dat en sy den vmme sake des eebrekens de maket se tho breken de ee.
 vnde de dar nimpt dat vorlaten wiff de breket de ee.
 euer hebbe gij ghehort dat ghesecht is den olden nicht en swere meyn ede.
 sunder gyff de ede deme heren wente ick segge iuw gij en scholt gans nicht sweren noch by deme hemel wente he is de thron gades.
 noch by der erden.
 wente se is ene banck siner vote noch by iherusalem wente se is en stat des groten koninges noch sweren by dime houede wente du en machst nicht maken en har wit edder swart.
 sunder iuwe wort scholen sin.
 ia ia.
 neen neen.
 wente wat mer is dat kompt van bosheit.
 gij hort dat ghespraken is.
 oge vmme oge.
 tene vmme tene sunder ick segge iuw nicht wedder stat dem bosen sunder de dy sleit an dine rechter wangen but eme ock de andere vnde de myt dy wil tho donde hebben in deme gherichte vnde nemen dinen rock.
 lat em ock den hoyken vnde de dij dwinget dusent votstappen.
 ga mit eme de twe anderen de dar biddet van dy dem giff vnde de dar wil wat lenen van dij nicht en vorsegge des eme.
 gij hebben ghehort dat gesecht is hebbe leff dynen naber vnde hate dynen viant.
 sunder ick segge iuw hebbet leff iuw viande vnde doet wol den de iuw haten.
 vnde biddet vor de de iuw voruolghen vnde auerlast don.
 vp dat gij sint sone iuwes vaders de in dem hemmele is de sine sunnen let schynen auer de guden vnde de quaden.
 vnde regent vppe de rechtuerdighen vnde vnrechtuerdigen wente efft gij leff hebben de iw leff hebben welcken loen hebbe gij.
 ock dot dat nicht de apenbaren sundere.
 vnde effte gij allene grotet iuwe brodere wat do gij mere.
 doent dat ock nicht de heyden.
 dar vmme sijt vullenkamen also iuwe hemmelsche vader is vullenkamen.
 hodet iw dat gij iuwe rechtuerdicheit nicht en doen vor den nrynsken.
 dat gij werden ghesen van en.
 edder gij en hebbet nenen loen by iuwen vader de in deme hemmele is.
 dar vmme also du gyffst ene almissen nicht en willest singhen vor dy mit deme horne also de glysener doet in den synagogen vnde in den straten.
 vppe dat se werden geeret van den mynsken.
 vorwar segge ick iuw se hebben entfangen eren loen wente wenner du gyffst ene almissen dat en schal nicht weten dyn luchter hant wat dyne vorderhant doyt.
 vp dat dine almissen sin in hemelicheit vnde dyn vader de dar suet in vorborghenheit de lonet dij.
 vnde wan gij bedet nicht en werdet also de glisener de dar leff hebben stande tho beden in den synagoghen vnde winkelen der straten.
 vp dat se werden ghesen van den mynschen.
 vorwar segge ick iuw se hebben entfanghen eren loen.
 sunder wanner du bedest so ga in dine kameren vnde besluth dine doer vnde bede tho dyme vader in vorborgenheit.
 vnde dyn vader de dat suet in vorborgenheit de lonet dij des.
 vnde wenner gij bedet nicht en wilt vele spreken also de heiden don wente se menen dat se werden vorhort in eren vele spreken dar vmme nicht en wilt en werden ghelick.
 wente iuwe vader wet wat iuw not is eer den gij biddet.
 dar vmme gij scholt also beden.
 vader vnse de du bist in den hemmelen.
 ghehilliget werde dyn name.
 tho kame vns dyn rike.
 dyn wille de werde also in deme hemmele vnde in der erden.
 vnse dagelikes brot gyff vns hude vnde vorgiff vns vnse schult also wij vorgheuen vnsen schuldeneren.
 vnde en leyde vns nicht in bekoringhe.
 sunder vorlose vns van dem quaden amen.
 wente effte gij vorgeuet den mynschen ere sunde vnde iuwe hemmelsche vader vorgyfft iuwe myssedat.
 vorgeuet gy euerst nicht den mynschen noch iuwe vader vorgyfft nicht iuwe sunde.
 vnde also gij vastet nicht en wilt werden also de glysener drouich.
 wente se vormistellent ere antlat dat se schynen effte se vasten den luden.
 vorwar segge ick iuw dat se hebben entfanghen eren loen.
 sunder also du vastest so salue dyn houet vnde wassche din antlat vppe dat du nicht en werdest ghesen dat du vastest den luden.
 sunder dynen vader de dar is in vorborgenheit vnde din vader de dat suet in vorborgenheit de lonet dij.
 nicht en willet iuw vorgadderen schat noch gud in de erden dar de rupen vnde de mutten dat vorwoesten.
 vnde dar dat de deue vth grauen vnde vorstelen sunder vorgaddert iuwen schat in deme hemmele dar en noch de rupen noch de mutten vorteren vnde dar en de deue nicht vth en grauen noch vorstelen.
 wente dar din schat is dar is ock din herte din luchte dines liues is din oghe.
 is dat sake dat din oghe wert enuoldich alle din lyff wert lecht.
 wert euer din oghe en schalck so wert alle din lyff vul dusternisse.
 dar vmme effte dat licht dat in dij is is duster.
 wo vele werden der suluen dusternisse.
 nemant mach denen twen heren edder den enen hatet he.
 den anderen hefft he leff.
 edder he beholt den enen vnde vorsmat den anderen gij en moget nicht denen gade vnde dem schatte.
 dar vmme segge ick iuw nicht en sijt sorchuoldich iuwer selen wat se eten noch iuwen liue wormede gij dat cleden.
 is den nicht de sele meer den de spise vnde dat lyff meer dan de cleder.
 seet an de vogele des hemmels.
 wente se en seigen noch en meigen nicht.
 noch en vorgadderen in de schuren vnde iuwe hemmelsche vader de spiset se.
 sin gij den nicht meer den se.
 wente welker iuwer mach ghedencken tho tho gheuen syner substantien enen ellenboghen.
 vnde worvmme sin gij sorchuoldich van den clederen merket de lylien des akkers in welker wyse se wassen se en arbeyden noch en spinnen nicht wente ick segge iuw dat salmon in alle syner glorien nicht bedecket is worden also en van dessen wente effte dat hoy des ackers dat dallink is vnde wert morgen ghelecht in den backauen god cledet.
 wo vele mer iuw enes klenen ghelouen he cleden schal.
 dar vmme nicht en wilt sin sorchuoldich sprekende.
 wat ete wy effte wat drincke wy edder warmede werde wy ghecledet.
 wente alle desse dinghe soken de heyden wente iuwe vader weet dat.
 dat gij behouet alle desse dinghe vnde dar vmme tho den ersten soket dat rike gades vnde sine rechtuerdicheit.
 vnde alle disse dinghe scholen iuw tho gheuoget werden dar vmme nicht en wilt sin sorchuoldich an dem morgen wente de morgendach besorget sick suluen deme daghe ghenoget sine bosheit.
 nicht en wilt ordelen vppe dat gij nicht gheordelt en werden.
 nicht en wilt vordomen vp dat gij nicht en werden vordomet.
 wente mit deme ordel dar inne gij vorordelt.
 werdet gij vorordelt.
 vnde mit der mate dar gij mede vth metet wert iuw wedder ghemeten.
 wente wat sustu dat kaff in deme oghe dines broders vnde en sust nicht den balken in dyme oge.
 effte in welkerleye wi sprekestu tho dyme broder.
 broder beide enweinich ick wil dat kaff vthwerpen vth dyme oge vnde su en balke is in dyme oge.
 glisener tho dem ersten werp vth den balken vth dime oge.
 vnde den scholtu sen vth werpen dat kaff van den ogen dines broders.
 nicht en wil gheuen dat hillighe den hunden.
 noch en werpet iuwe eddel ghestente vor de swine dat se se vyllichte nicht en vortreden myt eren voten vnde sick den vmmekeren vnde thoriten iuw.
 biddet vnde iw werd ghegeuen.
 soket vnde gij vindet.
 kloppet vnde iuw werd vp ghedan wente en iewelick de dar biddet schal entfangen vnde de dar soket de vindet.
 vnde deme de dar kloppet wert vp ghedan.
 edder welck minsche is van iw effte eme sin sone biddet vmme en brot gyfft he eme den enen sten.
 edder effte he ene den biddet vmme enen visch reket he eme icht den enen slanghen.
 dar vmme na deme gij bose sint vnde bekent gude gaue tho geuen iuwen sonen.
 wo vele mer iuwe vader de in deme hemmel is gifft gude gaue den de ene bidden.
 darvmme alle de dinghe de gij wilt dat iuw de minschen don.
 de dot en ock in geliker wise.
 wente dit is de ee vnde de prophetie.
 gaed in dorch de enghen porten wente wijd is de porte vnde bret is de wech de dar leydet tho der vordomenisse.
 vnde vele sint de dar in gan dorch se.
 wente enghe is de porte vnde smal is de wech de dar leydet tho deme leuen.
 vnde weinich sint de en vinden.
 myt vlite hodet iuw vor de valschen propheten.
 de tho iuw kamen in den clederen der schape.
 wente inwendich sint se bitende wulue.
 van eren vruchten bekennet se van den dornen lesen se de druuen.
 vnde van den distelen de vigen also en iewelick gud bom bringet gude vrucht sunder de bose bom bringet bose vrucht.
 de gude bom mach nicht bringen bose vrucht.
 noch de bose bom mach bringen gude vrucht.
 en iewelick bom de nicht en bringet ene gude vrucht de wert aff gehowen vnde wert ghelecht in dat vur.
 dar vmme van eren vruchten bekent se.
 nicht alle de dar spreket tho my here here schal gan in dat rike der hemmele.
 sunder de dar deyt den willen mynes vaders de in dem hemmele is.
 de sulue geit in dat rike der hemmele.
 vele werden spreken tho my in deme daghe here here propheterde wy nicht in dyme namen.
 vnde vth werpe wy nicht de duuele in dinem namen.
 dede wij nicht vele creffte in dinem namen.
 vnde den spreke ick tho en nue enhebbe ick iuw bekant.
 gat aff van my alle de dar don bosheit.
 dar vmme en yuwelick de dar hort disse myne wort vnde dar na deit.
 de wert ghelick deme wisen manne de sin hu bowet vppe den sten vnde de regen kompt vnde de vlode kamen vnde de wint weyeden vnde vallen in dat hu.
 vnde dat en velt nicht.
 wente dat was grunt vaste ghebowet vppe enen vasten sten vnde en iewelick de dar hort dysse myne wort vnde se nicht en deyt.
 de wert ghelick deme gecken manne de sin hu bowet vp den sant.
 vnde de regen velt hiraff vnde de vlot kumpt vnde de winde weigen vnde vallen in dat hu.
 vnde dat hu velt vnde sin val was grot.
 vnde dat geschach do ihesus hadde vollenbracht desse wort.
 dat volck wunderde sick auer sine lere.
 wente he was se lerende also en mechticher.
 vnde nicht also de scriben vnde phariseen.
 unde do ihesus was nedder ghesteghen van deme berghe vele volkes na uolghede eme.
 vnde set en vtsettich mynsche quam vnde anbedede en seggende.
 o here du mochst my wol reinighen effte du wult.
 vnde ihesus vth streckede sine hant vnde rorde ene sprekende.
 ick wil dy reynighen vnde van stunt an wart he ghereyniget van siner vthsetticheyt vnde ihesus sede eme.
 su dat du dit nemande seggest sunder ga vnde bewise dy deme prester vnde offer de gaue de moyses ghebot tho ener ghetuchnisse.
 vnde do he was in ghegangen tho capharnaum.
 centurio ginck to eme vnde bat ene vnde sede o here myn kint licht gichtich in myme hu vnde wurt quatlicken ghepiniget.
 vnde ihesus sprack tho eme ick wil kamen vnde wil dat ghesunt maken.
 vnde centurio antwerde vnde sprack o here ik en bin nicht werdich dat du in gast vnder myn dack sunder sprek allene en wort vnde min kint wert gesunt.
 wente ick bin en man geset vnder macht vnde hebbe ritter vnder my vnde ick spreke tho dessem ga vnde he geit vnde tho deme anderen kum vnde he kumpt.
 vnde tho myme knechte do dat vnde he deit dat.
 vnde do ihesus dat horde he vorwonderde sick vnde sprack tho den de eme navolgeden vorwar segge ick iw sulcken ghelouen en hebbe ick nicht gheuunden in israhel.
 vnde ick segge iuw.
 dat vele kamen werden van deme osten vnde westen vnde werden rouwen myt abraham vnde ysaac vnde mit iacob in deme rike der hemmele.
 sunder de sone des rikes werden vth gheworpen in de vterste dusternisse dar wert wesen schreien vnde kneteringhe der tenen.
 vnde ihesus sprack tho deme centurio.
 ga dij gesche also du heffst ghelouet.
 vnde dat kint wart ghesunt tho der stund.
 vnde do ihesus was kamen in dat hus petri he sach sine swergersche liggen vnde hebben dat kolde.
 vnde he rorde ere hant vnde dat kolde vorlet se se stunt vp vnde denede eme.
 vnde do de auent quam se brochten eme vele mynschen de dar hadden de duuele vnde he warp vth de geyste mit eneme worde.
 vnde makede se ghesunt alle de ghenne de dar quaet hadden.
 vppe dat voruult worde dat ghesecht is dorch den propheten ysaiam.
 he nam vnse vnghesundicheit vnde droch vnse cranckheit do euer ihesus sach vele volkes vmme em do gheboet he sinen iungeren tho gan auer meer.
 vnde een van den scriben genck tho em vnde sprak meister ick na volge dij war du geist.
 vnde ihesus sprack tho eme.
 de vosse hebben kulen vnde de vogele des hemmels neste sunder de sone des mynschen hefft nicht dar an he sin houet rouwe.
 vnde en ander van sinen iungeren sprak to eme.
 here lat my tho den ersten gaen vnde begrauen mynen vader.
 vnde ihesus sprack tho eme.
 volge my vnde lat de doden begrauen ere doden.
 vnde he ginck vp in een schepekin vnde sine iungeren volgeden eme na.
 vnde seet en grot storm quam in dat meer.
 also dat dat schypp wart bedecket mit den vloden.
 vnde he slep.
 vnde sine iungeren naleden sick vnde weckeden en sprekende.
 o here make vns ghesunt wij vorgan.
 vnde ihesus sprack tho en.
 gij klenen van ghelouen wat vruchte gij iuw.
 do stunt he vp vnde gheboet den winden vnde dem mere vnde ene grot stillinghe wart ghemaket.
 des vorwunderden sick de mynschen vnde spreken we is de.
 wente de winde vnde dat mer sint em ghehorsam vnde do he was kamen auer dat mer in de landeschop der gerasenen dar beiegenden em twe mans vth kamen van den grauen besetten van dem duuel.
 vnde weren sere wreed.
 also dat nemant mochte gan dorch den wech.
 vnde dese repen vnde sechten o ihesu du sone gades wat is dij vnde vns.
 du bist eer tiden gekamen hijr vns tho pinighen.
 vnde was euer nicht ver van der stede een kudde off sammelinghe veler verken.
 vnde de duuel beden en seggende.
 efftu vns van hijr vth werpest.
 wise vns in den hoep der verken.
 vnde he sprack tho en gaet.
 se gingen vth vnde gingen in de swine.
 vnde set alle de hoep mit groter grymmicheit ginck vnde vordrenckede sick in deme mer.
 vnde de herde vluen vnde quemen in de stat vnde vorkundigheden alle desse dinck.
 vnde van den de dar hedden de duuele.
 vnde set alle de stat ginck vth tegen ihesum vnde do se en segen se beden ene dat he ginge van eren enden.
 unde ihesus ginck in een schyp vnde voer auer dat mer vnde quam in syne stat.
 vnde seet se brochten eme enen gichtigen liggende vp dem bedde vnde also ihesus sach eren gelouen he sprack to dem gichtighen sone hebbe ghelouen de sunde werden dij vorgeuen.
 vnde set en dels van den scriben spreken vnder en.
 desse blasphemert god.
 vnde do ihesus hadde gesen ere gedancken do sprack he wat ghedencke gij quat in iuwem herten.
 wat is lichter tho seggen dine sunde werden dij vorgheuen.
 edder sta vp vnde ga.
 mer dat gij weten dat de sone des mynschen hefft ghewalt de sunde tho vorgheuen vp der erden.
 do sprack he tho deme gichtigen sta vp vnde nym dyn bedde vnde ga in dyn hu.
 vnde he stund vp vnde ginck in sin hu vnde dat volck de dat segen de vruchteden sick vnde glorificerden god.
 de dar hefft ghegheuen sulke ghewalt dem mynschen.
 vnde do ihesus ginck van dar he sach enen man sittende an deme tolle mit namen matheus.
 vnde he sprack tho eme.
 navolge my vnde he stund vp vnde nauolgede eme vnde id gheschach als ihesus at in dem hu set vele der apenbaren sundere vnde sunder quemen vnde eten myt ihesu vnde myt sinen discipulen.
 vnde de pharisei segen dat.
 vnde spreken to sinen iungeren iuwe mester wor umme et he mit den apenbaren sunderen vnde sunderen.
 vnde ihesus horde dat vnde sprack.
 den ghesunden en is nicht noet der arsten.
 sonder den seken.
 gaed vnde lert wat dat is.
 ik wil de barmherticheit vnde nicht dat offer.
 wente ik en kame nicht tho esschen de rechtuerdichen sunder de sundere.
 do gingen to em de iungere iohannis seggende.
 wor vmme wii vnde de pharisei vasten stetliken vnde dine iungeren vasten nicht.
 vnde ihesus sprack to en.
 mogent de sone des brudegams drouich sin de wile de brudegam is mit en.
 euer de dage kamen dat de brudegam wert ghenamen van en.
 vnde den so scholen se vasten.
 nemant en lecht dat stuck des nyen dokes an een olt cleet went dat nympt de walgestaltnisse vnde de schonheit van dem ghewande.
 vnde de snyt wert erger.
 noch se en leggen nicht den nygen wyn in de olden vate.
 anders de vate worden tobraken vnde de wyn worde vorgaten vnde de vate vorderuen.
 sunder se leggen den nigen wyn in de nigen vate vnde beyde werden se beholden do he sprak to en desse dinge.
 set en vorste naelde sick vnde anbedede en vnde sprak o here myn dochter is nu doet sunder kum vnde legge dyne hant vp se vnde se schal werden leuen.
 vnde ihesus stund vp vnde nauolgede em vnde sin iungeren.
 vnde set en wiff de dar hadde gehat twelff iaer den bloetganck.
 de ginck to rugge by en vnde rorde den zoem synes mantels.
 vnde se sprack in er suluen effte ik allene rore synen mantel ick werde ghesunt.
 vnde ihesus kerde sick vmme vnde sach se vnde sprak dochter gheloue.
 din geloue hefft dy gesunt gemaket vnde dat wiff wart ghesunt in der stunde.
 vnde do ihesus was kamen in dat hu des vorsten vnde hadde geseen de piper.
 vnde de tholopinghe des volkes do sprak he gad vt wente de dochter en is nicht doet sunder se slept.
 vnde se bespotteden en.
 vnde do dat volck was enwech ghegan.
 he ginck in vnde helt ere hant vnde sprack dochter sta vp.
 vnde de dochter stont vp.
 vnde desse mere ginck vth in alle lant.
 vnde also ihesus enwech ginck twe blinden volgeden eme ropende vnde sprekende.
 du sone dauidtz vorbarme dy vnser.
 vnde do he was kamen in dat hu de blinden nakeden sick tho eme vnde ihesus sprak tho en.
 ghelouet gij dat ick iuw dat mach doen.
 se sprecken tho eme o here ia.
 do rorde he ere ogen sprekende.
 na iuwem ghelouen sche iuw.
 vnde ere ogen worden vp ghedan.
 vnde ihesus drowede en vnde sede.
 set dat desses nemant en wete.
 sunder se gingen vth vnde vorkundigeden en in allen landen.
 vnde do se weren vth gheganghen set se brochten em enen stummen de dar hadde enen duuel.
 vnde do he hadde vth geworpen den duuel de stumme de sprack vnde dat volck wunderde sik sprekende sulket en is ne gheschen in israhel.
 vnde de dunkelguden spreken in den vorsten der duuele werpet he vth de duuel.
 vnde ihesus vmmeginck alle dese stede vnde castelle lerende in eren synagogen.
 vnde predikede dat ewangelium des rikes vnde makede ghesunt alle krancheit vnde alle seken sunder do he sach dat volck he vorbarmede sick erer wente se weren vermoyget vnde legen also de schape de nynen herden hadden do sprack he tho sinen iungeren.
 des arns is vele.
 vnde weynich sint der arbeyder dar vmme biddet den heren des arnes.
 dat he sende in sinen arn arbeyder.
 unde he rep tho samen sine twelff iungeren vnde gaff ene gewalt auer de vnreynen geiste dat se de vth werpen vnde ghesunt maken alle vngesundicheit.
 vnde alle sekdom.
 vnde dit sint de namen der twelff apostel de erste symon de dar het petrus.
 vnde andreas sin broder.
 iacob zebedei.
 iohannes sin broder philippus vnde bartholomeus thomas vnde matheus de apenbar sunder.
 iacob alphei vnde thadeus.
 symon cananeus.
 vnde iudas scharioth de ene vorret.
 desse twelff sende ihesus vnde gheboet in seggende.
 in den wech der heyden en gat nicht.
 vnde in de stede der samaritan en gat nicht.
 euer gat tho den schapen des huses israhel de vorgangen vnde verloren sint.
 vnde gat prediken vnde spreket dat sick naeket dat rike der hemmele.
 helet de krancken vorwecket de doden.
 reiniget de vthsettigen.
 werpet vth de duuele.
 vor nicht hebbe gij dat entfangen vor nicht wedergeuet dat.
 nicht en wilt besitten golt vnde suluer.
 vnde gelt an iuwen bygordelen.
 noch en wilt nicht myt iuw dregen tasschen also gij auer wech gaet.
 noch twe rocke.
 noch scho.
 noch roden.
 wente werdich is de arbeyder sines etens vnde in welker stat edder casteel gij in gan vraget we werdich sij in der stad vnde bliuet dar myd bet dat gij vth gan.
 wente also gij in gaet in dat hu so grotet dat hus sprekende.
 vrede sij dessem huse.
 vnde effte des dat hu werdich were so kame iuwe vrede vppe dat.
 euer is dat hus des nicht werdich.
 iuwe vrede wedder kere tho iuw.
 vnde en iewelick de iuw nicht entfanget efft iuwe word nicht enhort.
 gat vth van dem huse vnde van der stad vnde slat aff den stoff van iuwen voten en tho eme ghetuchnisse vorwar segge ick iw dat wert vordrechliker deme lande sodoma vnde gomorre an dem daghe des ordels den desser stat.
 set ick sende iuw also schape in dat middel der wulue.
 dar vmme weset wi also de slanghen vnde entuoldich also de duuen sunder hodet iuw vor de mynschen wente se leueren iuw in eren rat vnde in er synagogen se geyselen iuw vnde gij werdet gheuort tho den koninghen vnde tho den richteren vmme mynen willen vnde en tho eme ghetughe vnde den heyden vnde also se iuw leueren nicht en wilt ghedenken wo vnde wat gij spreken.
 wente tho der stunde wert iuw ghegeuen wat gij spreken wente gij en sint nicht de dar spreken sunder de geyst iuwes vaders de spreket in iuw.
 en broder leuert den anderen in den dot.
 vnde de vader den son.
 vnde de sone schollen vpstaen tegen ere olderen.
 vnde pinigen se tho dem dode.
 vnde gij werdet in en haet allen luden vmme mynen namen.
 sunder we dar vulherdet wente an dat ende de wert beholden sunder al se iuw voruolghen in desser stat.
 so vlet in ene ander.
 vorwar segge ick iw gij vulendet nicht de stede israhel.
 bet dat kumpt de sone des mynschen.
 de discipel en is nicht auer den mester.
 noch de knecht bauen sinen heren dat is genoch dem discipel dat he sy also sin mester vnde de knecht also sin here.
 effte se den vader des husgesindes nomen belzebuck.
 we vele mer sin husghesinde.
 dar vmme en wilt se nicht vrochten.
 wente nicht en is bedekket dat enwerde apenbar.
 noch so hemeliken dat me nicht en wet.
 dat ick iuw segge in der dusternisse dat segget in deme lichte.
 vnde dat gij hebben gehort mit den oren dat prediket vppe deme dake vnde nicht en wilt se vrochten de dar doden dat liff sunder de sele en mogen se nicht doden.
 sunder noch mer vruchtet den.
 de dar de sele vnde dat liff mach vorlesen in dat ewige vur.
 werden nicht twe luynynck vorkofft vmme enen hellinck.
 vnde en van en velt nicht vp de erde sunder iuwen vader.
 sunder de har iuwes houedes sint alle ghetalt dar vmme en wilt nicht vruchten gij sint beter dan vele luyninghen dar vmme en iewelick die my bekent vor den luyden vnde ick bekenne en vor mynem vader de in deme hemele is.
 sunder en iewelick de myner versaket vor den mynschen vnde ick versake siner vor mynen vader de dar is in deme hemel nicht en wilt dencken dat ick si kamen tho senden den vrede vppe de erden.
 ick bin nicht komen tho senden den vrede sunder dat swert.
 wente ick kome tho scheyden den mynschen wedder sinen vader.
 vnde de dochter wedder de moder.
 vnde de snoirche wedder de swegerschen vnde dat huysgesinde scholen werden vyende des vaders des huysgesindes.
 de mer leff hefft vader vnde moder den my de en is nicht myner werdich.
 vnde de dar leff hefft den son ofte de dochter bauen my de en is nicht myner werdich.
 vnde de nicht en nympt syn cruce vnde my nauolget de en is myner nicht werdich.
 de sine sele vint de verlust se.
 vnde de sine sele verlust vmme my de vint se de iuw entfanget de entfanget my.
 vnde we my entfanget de entfanget den de my gesant hefft de dar entfanget den propheten in den namen des propheten.
 de entfanget den lon des propheten.
 vnde de dar entfanget den rechtuerdighen in dem namen des rechuerdighen de entfanget den lon des rechtuerdighen vnde en iewelick de dar gifft enen drunck enes kelkes waters eeme van dessen mynsten allene in den namen des discipels.
 vorwar segge ick iuw he en verlust nicht sin loen.
 unde dat geschach do ihesus desset hadde vullenbracht do geboet he sinen twelff iungeren vnde ginck en wech dat he leerde vnde predekede in eren steden sunder do iohannes hadde gehort in deme kerkener de werke cristi he sende twe van sinen iungeren vnde sprack tho en.
 bistu de de dar is thokomende edder beyde wy enes anderen.
 vnde ihesus antworde vnde sprack tho en gad vnde verkundighet iohanni de dynghe de gij hebben gesen vnde gehort.
 de blinden sein.
 de lamen gain.
 de vthsetsschen werden gerenighet de douen hoeren.
 de doden staen vp.
 de armen werden vnderwiset in der waerheit.
 vnde he is salich de nicht en wert geschent in my sunder do se weren en wech geganghen ihesus begunde tho seggende to deme volke van iohannes wat ginge gij vt in de wostenige tho seen een reet beweget van deme winde.
 edder wat ginge gij vth to sende.
 enen man mit weken gewande gecledet.
 set de daer gecledet sijn mit weken gewande in den husen der koninghe sijnt se.
 efte wat ginge gij vth to sende.
 enen propheten.
 ia ick segghe iw he is mer den een prophete.
 desse is.
 dar van geschreuen is set ick sende iw mynen engel vor din angesichte de dar vor beret dinen wech vor dij vorwar segge ick iw.
 vnder den sonen der fruwen en stond ne groeter vp den iohannes baptista we euer de minste is in deme rike des hemels de is groter dan he sunder van den daghen iohannis baptisten bet nu dat rike der hemele lidet noet.
 vnde de geweldichen berouen dat wente alle de propheten vnde de ee bet tho iohannem propheterden vnde offt gij en wilt entfangen he seluen is helias.
 de dar is thokomende.
 de oren hefft te hoerende de hor weme schal euer ick gelik achten dit geslechte.
 dat is gelik den kinderen de dar sitten vp deme markede de dar ropen eren medegeliken seggende wij singhen iw vnde gij en springt nicht wi beclagen iw vnde gij enschreyet nicht euer iohannes quam men nicht etende noch drinkende vnde se seden he hedde den duuel de sone des minschen quam etende vnde drinkende vnde se seden set enen vreter vnde enen windrencker vnde enen frunt der apenbarer sunder vnd sundere.
 vnde de wijsheyt is gerechtuerdighet van eren sonen do begunde ihesus to verwitene den steden in den velle siner kracht weren geschein dat se nicht en hedden gedain penitencien we dij corozaim.
 we dy bethsaida wente efte in tiro vnde in sidone weren gedaen die krafften.
 de daer sint gedaen in iw se hedden gedaen penitencie in haren clederen vnde in aschen iodoch segghe ick iw.
 vele er werd vergheuen tiro vnde sidone an deme daghe des gerichtes den iw vnde du capharnaum.
 verhogestu di den bet in den hemel.
 du stigest neder bet in de helle.
 went offt in sodoma weren geschen de kraffte de dar sint geschen in di sunder twiuel se weren noch huden vppe dessen dach iodoch segge ick iw.
 dat vergifliker werd deme lande der sodomiten in deme daghe des gerichtes den di in den tiden ihesus antwerde vnde sprack o vader here hemels vnde erden ick bekenne vor dij dattu heffts verborghen dese dinge vor den wisen vnd den wetigen vnd heuest se geapenbaert den clenen ia vader wente dat also was behegelick vor dij.
 alle dinghe sint my gegheuen van mynem hemelschen vader vnde nement bekent den sone anders den de vader.
 noch de vader werd bekant anders den van deme son.
 vnde deme dat de sone wil apenbaren komet alle tho my gij arbeyder vnd gij de geladen sint.
 ick wil iw entladen vnde verlichten nemet vp iw myn iock vnde leret van my wente ick bin sachte vnde oetmoedich van herten vnde gij vindet raste iwer sele.
 went myn iock is sachte vnde myn boerde is licht.
 in der tijt ginck ihesus an dem sabbot dor dat korn vnde sinen iungeren hungerde.
 vnde se begunden to wriuende de aer.
 vnde tho eten vnde de phariseen segent.
 se spreken tho em.
 su dine discipel don dat dat en nioht en ghebort tho don des sabbotes.
 vnde he sprack tho en.
 hebbet gij nicht ghelesen wat dauid dede do em hungerde vnde de myt em weren.
 in welker wise he ginck in dat gades hu vnde at de brot der vorlegunghe de em nicht gheborden tho eten noch den ghennen de myt eme weren sunder allene den presteren.
 hebbe gij nicht ghelesen in deme gesette dat de prester des sabbotes thobreken den sabbot in deme tempel vnde sin sunder sunde.
 vnde ick segge iw dat desse merer is den de tempel euer efft gij wisten wat es is ick wil de barmherticheit vnde nicht dat offer.
 gij en hedden nicht vordomet de vnschuldichen.
 wente de son des mynschen is ock een here des sabbotes.
 vnde do he was en wech ghegaen he quam in ere synagoghen vnde daer was een man de hadde eene dorre hant vnde se vrageden eme efft id ghetemede ghesunt tho maken des sabbotes vp dat se en berispen vnde beclaghen mochten.
 sunder he sprak tho en.
 welk man is van iw.
 de dar hefft en schaep vnde efft dat velt in ene kule des sabbotes.
 holt he dat nicht vnde hauet dat vp.
 wo vele mer de mynsche is beter den dat schaep.
 also ghebort ock wol tho doen an dem sabbot do sprack he tho deme mynschen.
 strekke vth dine hant.
 vnde he streckede se vnde se wart wedderghegeuen der gesuntheit als de ander.
 euer de phariseen ginghen vth se makeden rait wedder en.
 wo se ene vorlesen mochten vnde tho deme dode bringen.
 vnde ihesus wuste dat vnde schedde sick van daer.
 vnde vele na volgeden eme vnde he makede se alle ghesunt vnde he gheboet dat se ene nicht mackeden apenbar vp dat voruullet werde dat gesecht is dorch ysaiam den propheten sprekende.
 set myn kint dat ick hebbe vthvorkaren myn leff dar ynne ick een wolbeuallen hebbe myner sele.
 ick sette mynen gest vp en.
 vnde he vorkundiget den luden dat ordel he en kyuet noch en ropet nicht noch nemant en hort sine stemmen in den straten.
 dat gheslagen ret thobreckt he nicht.
 vnde dat birnende vlass doit he nicht vth.
 bet dat he vthwerpet dat ordel tho der auerwinninghe vnde de lude hopen in sinen namen.
 do ward eme brocht een man de was stum vnde blint.
 vnde desse hadde den duuel inne.
 he makede ene ghesunt also dat he sprack vnde sach.
 vnde alle dat volck wunderde sick vnde spreken.
 is dit den nicht de sone dauites.
 vnde de phariseen hordent vnde spreken.
 he en werpet nicht vth de duuele anders den in belsebuck den vorsten der duuele.
 sunder ihesus wuste ere gedancken vnde sprack tho en een ittlick rike in sick gedelt werd vorgan vnde en ittlick hu effte stad ghedelt in sick besteyt nicht.
 vnde efft satanas satanam vt werpet so is he ghedelt wedder sik.
 dar vmme in welker wyse besteyt sin rike.
 vnde efft ik in belsebuck vth werpe de duuele.
 iuwe sone in wes macht werpen se vth de duuele.
 darumme werden se iuwe richters sunder effte ick in deme geyste gades vth werpe de duuele.
 darumme dat rike gades kumpt in iw.
 euer in welcker wise mach yemant in gan in dat hu des starken vnde berouen sine vate.
 he en hebbe erst den starken ghebunden vnde den berouet he sin hu de nicht en is mit my de is wedder my.
 vnde de nicht vorgaddert mit my de vorstroyghet.
 darumme segge ik iw.
 een ittlike sunde vnde gades lasteringe wert vorgeuen deme mynschen mer de gest der lasteringe vnde blasphemie werd nicht vorgeuen.
 vnde de daer sprecket wedder den sone des mynschen dat wert eme vorgeuen sunder de daer sprecket wedder den hylligen gest dat en werd eme nicht vorgeuen in desser werlt noch in der thokamender.
 maket den bom gud vnde de vrucht gud.
 effte maket den bom quat vnde sine vrucht quat.
 wente de bom werd bekant vth der vrucht.
 geslechte der slangen in welkerer wise moghe gij spreken gud.
 na deme gij bose sint.
 went vth auerulodicheit des herten spreckt de munt.
 en gud mynsche van syme guden schatte vort bringet gud.
 vnde de quade van dem quaden schatte vort bringet quat.
 wente ik segge iuw.
 dat en ittlick vnnutte wort dat de mynschen sprecken.
 se gheuen rekeninghe dar van in deme dage des ordels.
 wente vth dinen worden werstu gherechtuerdiget vnde vth dinen worden werstu vordomet.
 do antwerden em itlike van den scriben vnde phariseer vnde spreken mester wy willen seyn een teken van dij.
 he antwerde vnde sprack tho en.
 dat quade vnde ebrekige gheslechte dat soket en teken vnde nen teken en werd en ghegeuen den allene dat teken ione des propheten.
 wente also ionas was in deme buke des waluisches dre daghe vnde dre nacht.
 also werd de sone des mynschen in deme herte der erden dre dage vnde dre nacht wesende.
 de van niniue scholen vpstan in deme ordel mit desseme gheslechte vnde vordomen dat.
 wente se deden penitentien dorch de predicatien ione.
 vnde seet desser is mer den ionas.
 de koninghinne van oesten schal vpstaen in deme ordel mit dessem gheslechte vnde vordomen se wente se is kamen van dem ende der erden tho hoeren de wisheyt salomonis.
 vnde seet desser is mer den salomon.
 also nu de vnreyne geyst vthgink van deme mynsken do gink he dor de dorre stede sokende raste vnde he en vant erer nicht do sprak he.
 ick kere wedder in myn hu van deme ik vthgink.
 vnde so he kumpt vnde vint dat leddich gereniget mit bessemen vnde gesiret.
 dan geid he vnde nimpt mit eme seuen geste schalkafftiger vnde boser dan he.
 vnde ingan wanende in dessen mynschen.
 vnde de leste dinghe des mynschen werden quader den de ersten.
 also gheschut ok dessem bosen geslechte also he noch sprak to deme volke seet sin moder vnde sine brodere stunden buten vnde begerden to spreken myt eme vnde een sprak to eme su din moder vnde dine brodere staen buten vnde soken dy vnde he antwerde eme vnde sprak welke is myn moder vnde we sint myne brodere.
 he vthrekede sine hant in sine discipele vnde sprak.
 seet myn moder vnde myne brodere wente een iuwelick de daer deit den willen mynes vaders de in den hemmelen is de sulue is myn broder myn suster vnde myn moder.
 in deme daghe ihesus ginck vth van deme huse vnde sat bij deme mer vnde vele volkes vorgadderde sik to eme also dat he vp steech in en schepekin vnde sat vnde alle dat volk stund bij deme ouer vnde he sprak vele in parabolen tho en vnde ghelikenisse vnde sede.
 seet he is vthgheganghen de daer seiget sin sat vnde do he seigede etlike villen bij den wech vnde de vogele quemen vnde eten dat.
 vnde en deel vil vppe de stene dar dat nicht hadde erden genoch vnde to hanttes was dat vthgande wente dat en hadde nicht de dupede der erden.
 vnde also de sunne vpgink do verbrande dat saet.
 wente dat en hadde nene wortelen vnde vordorde.
 vnde dat ander vil vnder de dorne vnde de dorne wussen vnde vorstickeden it.
 men dat ander vil in de guden erden vnde brochte vrucht.
 dat ene korne brochte hundertuoldighe vrucht.
 dat ander sestichuoldich vrucht.
 vnde dat derde dertichuoldiche vrucht.
 de oren hefft to horen de hore.
 vnde de discipele quemen to em vnde spreken worumme sprekestu mit en in gelikenisse.
 he antwerde vnde sprak to en wente iw is ghegeuen tho erkennen de hemelicheyt des rikes der hemmele euer en is it nicht ghegeuen.
 wente we daer hefft deme werd ghegeuen vnde he kricht ghenoch.
 vnde we daer nicht en hefft vnde dat he hefft dat sal werden genamen van eme.
 darumme spreke ik myt en in gelikenisse.
 wente seynde se nicht en seyn vnde horende se nicht en horent noch vornemen vnde in iw wert voruullet de prophecie ysaie sprekende.
 gij horet mit gehore.
 vnde vorstaet des nicht.
 vnde sende scholet gij seyn vnde gij en set nicht.
 dat herte desses volkes is bewassen ader ingeuettet vnde horen swerlike mit den oren vnde besluten ere ogen vp dat se nicht seyn mit den ogen noch horen mit den oren.
 noch vorstunden mit deme herten.
 vnde also werden bekert vnde ik makede se gesunt.
 sunder selich sint iuwe ogen wente se seen vnde iuwe oren wente se horen.
 ernstlik vorwar segge ik iw.
 dat vele propheten vnde gerechten begerden to sende de dinge de gij set vnde se en segen des nicht vnde to horen de dinge de gij hort vnde se en horens nicht.
 darumme willet horen de gelikenisse des genen de daer seynde is.
 en iewelik de dar horet dat word des rikes vnde des nicht vernimpt.
 so kumpt de bose vnde rouffet dat dar is geseiget in sinem herten.
 desse is de daer is gheseiget by dem wege.
 de euer is gheseiget vp dat stenige lant de is de dar hort dat word vnde tho hantes entfenget is mit frouden sunder he en hefft nicht de wortelen in eme.
 wente he is vnstede sunder went kumpt de bedroffnisse vnde de voruolginge vmme dat word.
 to hant werd he scandalizert.
 sunder de daer geseiget hefft in de dorne.
 de is de gene de dar horet dat word gades vnde de sorchvoldicheit desser werlt vnde de bedregelicheit der rikedom vorsticket dat word vnde wert sunder vrucht.
 men de daer is geseiget in de guden erden.
 desse is de daer horet dat word vnde dat vorsteit vnde bringet vrucht dat en hundertuoldich dat ander sestichuoldich vnde dat derde dertichuoldich en ander gelikenis vorlachte he sinen discipulen dat rike der hemmele is gelik eme manne de dar seiget gut sat in sinem acker sunder do dat volk slep sin viant der quam auerseigede vnkrut int middel des wetes vnde gink enwech sunder do dat krut was gewassen vnde hefft vrucht gebrocht do apenbarde sik dat vnkrut.
 men de knechte des vaders des husgesindes genekeden sik vnde spreken to eme here heffstu nicht gud sat geseiget in dime acker.
 darumme worvan hefft he den vnkrut.
 vnde he sprak to en de bose mynsche hefft dat gedaen vnde de knechte spreken to eme wultu wy gan vnde lesen se vth.
 vnde he sprak nen villichte also gij vt gewortelt dat vnkrut.
 gij vtwortelt ok den weten.
 beidet latet se beide wassen bet do dem arne.
 vnde in tide des arns wil ik seggen den snideren to deme ersten leset gij vt dat vnkrut vnde maket dat to bunden to verbernen.
 vnde den weten vorsammelt in myne schure en ander gelikenisse vorlachte he en vnde sede.
 dat rike der hemmele is gelik dem mostartkorne.
 dat de man nimpt vnde seiget dat in sinen acker dat is de mynste vnder allen saden vnde so dat wasset so werd dat grotter den alle gecrude vnde dat werd en bom also dat de vogele des hemmels kament vnde wanet vp sinen twigeren en ander gelikenisse hefft he en gespraken.
 dat rike der hemmele is gelik dem surdech den dat wiff nimpt vnde den vorberget vnder dren maten mels bet dat it allet is vp gegangen.
 alle desse dinge sprak ihesus to deme volke in gelikenis.
 vnde sonder gelikenisse en sprak he nicht mit en.
 dat voruullet werde dat gespraken is dorch den propheten sprekende.
 ik do vp mynen munt in gelikenisse vnde vorkundighede de vorborgen dinge van insettinghe der werlt.
 vnde do he hadde achter ghelaten dat volk he quam in dat hus vnde sine discipule naleden sik tho eme vnde spreken.
 legge vns desse gelikenisse vth van deme vnkruide des ackers god antwerde vnde sprak de daer seiget dat gude saet.
 dat is de sone des mynschen.
 euer de acker dat is desse werlt.
 vnde dat gude saet dat sint de sone des rikes.
 vnde dat vnkruit dat sint de schalkaftighen sone.
 men de viant de gheseiget hefft dat is de duuel.
 vnde de arn dat is de vullenbringinghe der werlt.
 euer de snider dat sint de engele.
 darumme also dat vnkruit effte de hederik werd vorgaddert vnde vorbrant in deme vure.
 also wert id gescheyn in der vullenbringinge der werlt.
 de sone des mynschen de wert senden sine engele vnde de werden tho samen vorgadderen vth sinem rike alle schande.
 vnde de daer don de bosheit.
 vnde werden se werpen in den auen des vures.
 daer wert sin schrien vnde kneteringhe der tene.
 den schynen de rechtuerdichen also de sunne in dem rike eres vaders.
 de oren hefft tho horen de hore.
 dat rike der hemmele is gelik dem schatte vorborghen in deme acker.
 den wellik de mynsche vint vorberget he vnde geit van vrouden vnde vorkoifft alle dat he hefft vnde gelt den acker.
 euer dat rike der hemmele is gelik enen kopmanne de daer soket de guden margariten men also he hefft gheuunden ene kostelike margarite.
 he gaet vnde verkopet alle dinghe de he hefft vnd gelt se.
 euer dat rike der hemmele is gelik dem nette gelecht in dat mer welk dar vorgaddert van allen kunnen der vissche vnde do dat was vul se thoghen dat vth sittende by deme ouer.
 vnde de guden lesen se vth in ere vate.
 vnde de quaden worpen se vth.
 also wert is in der vullenbringinge der werlt de engele gaen vnde scheden de quaden van deme middel der guden vnde leggent se in den auen des vures.
 dar schal wesen scrijginge vnde kneteringhe der tene.
 hebbet gij alle desse dinghe vorstaen.
 se spreken tho eme ia.
 he sprak tho en darumme en ittlik schribe gelert in deme rike der hemmele.
 is ghelik eneme mynschen eens husuaders de dar vortbringet van sime schatte de nige dink vnde de olden.
 vnde dat gheschach do ihesus hadde vullenbracht de gelikenisse.
 do gink he hen vnde quam in sines vader lant.
 he lerde se in eren synagogen also dat se sik wunderden.
 vnde spreken wor aff kumpt dessem de wijsheit vnde de crafft.
 is he den nicht de sone des smedes.
 is sin moder nicht genompt maria.
 vnde sine brodere iacob vnde ioseph vnde symon vnde iudas.
 vnde sine sustere.
 sint se nicht alle by vns.
 darumme wor aff sint dessen alle desse dinge.
 vnde also worden se geergert in eme.
 euer ihesus sprak tho en.
 it en is nen prophete sunder ere anders den in sines vader lande.
 vnde in sime huse vnde darumme dede he dar nicht vele crafft vmme eres vngelouen willen.
 in den tiden herodes de vorste horde dat gheruchte van ihesus vnde sprak tho sinen kinderen desse is iohannes de doper he is vp ghestaen van deme dode vnde darumme werkent de craffte in eme vnde herodes helt iohannem vnde bant ene vnde lede en in den kerkener vmme herodiaden dat wiff sins broders.
 wente iohannes sprak tho eme dat en getemet dy nicht tho hebben de husfrowen dines broders.
 vnde he wolde en doden men he vruchtede dat volk wente se helden en also enen propheten.
 vnde an deme dage der ghebort herodis de dochter herodiadis dansede in dem myddel der werscop vnde dat behagede herodi daer vmme ghelauede he er mit deme eede tho gheuende wat dink se begerende were van eme.
 vnde se was vorgewarnet van erer moder vnde se sprak gyff my vp ener schottelen dat houet iohannis des dopers.
 vnde de koninck ward bedrouet.
 euer van wegen des eedes vnde de dar bij em seten.
 gheboet he er dat houet tho gheuen.
 he sende to em vnde let em dat houet aff slaen in deme kerkener.
 vnde sin houet ward bracht vp ener schottelen.
 vnde warde gegheuen der dochter.
 vnde se brochte dat erer moder.
 vnde sin discipelen nakeden sik vnde nemen sin licham vnde begrouen dat.
 vnde quemen vnde vorkundigeden dat ihesu.
 do dat ihesus horde do schedede he sick van dair in een schepekin besunder in ene woeste stat.
 vnde do dit dat volk horde se navolgeden em to vote van den steden vnde he ginck vth vnde sach ene grote schar vnde erbarmede sik erer vnde makede gesunt ere kranken.
 sunder do de auent quam sine discipule nakeden sik to em vnde spreken.
 desse stad is woste vnde de stunde is nu vorganghen vorlate dat volk vp dat se gan in dat castel vnde kopen eten.
 vnde ihesus sprack to en se en hebbet nicht noet to gan.
 geuet gij en eten.
 se antwerden eme.
 wy en hebben hijr nicht mer den viff broet vnde twe vissche.
 he sprack to en bringet dat my her.
 vnde he geboet dem volk nedder tho sittende vp dat hoij.
 he nam de viff broet vnde de twe vissche.
 he sach vp in den hemmel vnde ghebenedigede de brode vnde brack vnde gaff sinen discipelen dat brot.
 vnde de discipele gheuen dat vort deme volke.
 vnde se eten alle to samende.
 vnde worden gesediget.
 vnde se houen vp dat dar was gheouert xij.
 korue vul der stucker.
 vnde de tal der de dar eten was viff dusent man sunder wiff vnde kindere vnde tho hant gheboet ihesus sinen discipelen tho gan in een schepekin vnde vor hen to gan auer dat mer bet dat he vorlete dat volck.
 vnde do he hadde vorlaten dat volk.
 he gink vp allene beden an enen berge.
 vnde do dat auent wart he was allene daer.
 euer dat schepekin wart gheworpen van vnden bet in dat middel des meres wente de wint was em enthegen.
 vnde vp de veerde wake ader nacht quam he to en gande vp deme mere.
 vnde also se en segen vp dem mere wanderende vorschricket worden se sprekende dat is en fantasma.
 vnde van fruchten repen se vnde to hantes ihesus sprak to en.
 hebbet gelouen ik bint nicht en wilt iw fruchten.
 sunder petrus antwerde vnde sprak o here effte du dat bist.
 so ghebed my to kamen to dij vp dat water vnde he sprak kum.
 vnde petrus gink vth deme schepe vnde gink vp dem water dat he queme to ihesus also he do sach enen starken wint he fruchtede sik vnde do he begunde vnder to gan rep he seggende.
 o here help my vnde make my ghesunt vnde to hant ihesus vth streckede sine hant vnde begrep ene vnde sprak to eme van klenem ghelouen worumme heffstu getwiuelt.
 vnde do he was vp ghestegen in dat schip de wint horde vp vnde de weren in deme schepe de quemen vnde anbededen ene vnde spreken.
 vorwar du bist de sone gades.
 vnde do se weren auer gheuaren auer dat mer se quemen in dat lant genasar vnde als se en bekanden de man der stat se sanden in alle dat rike vnde brochten eme alle de de dar weren sek vnde beden ene dat se also vele berorden den som sines kledes.
 vnde alle de en rorden de worden ghesunt ghemacket.
 do nekeden sik to eme de scribe vnde pharisei van iherusalem sprekende.
 worumme auertreden dine discipele de seden der olden wente se en wesschen nicht ere hende so se eten dat broet.
 he antwerde en vnde sprak.
 vnde worumme auertredet gij dat ghebod gades.
 vm iuwen seden wente god de sprak ere vader vnde moder vnde de daer vloket dem vader effte der moder de steruet des dodes.
 vnde gij spreket en itlik de dar spreckt to sime vader effte to siner moder wat gaue is vth my de werd dij nutte vnde he en eret nicht sinen vader vnde sine moder vnde gij hebbet gemaket ydel dat gheboet gades vmme iuwer seden ader gesette gij bedregere wol heft prophetert van iw ysaias sprechende.
 dit volk eret my mit den lippen sunder er harte is vere van my.
 euer sunder sake eren se my.
 se lerent de lere vnde de gebade der minschen vnde he ropet to samende dat volk to em vnde sede en hoeret vnde vornemet.
 dat to dem munde in geit dat besmittet den minschen nicht.
 men dat to dem munde vt geit dat besmittet den minschen.
 do gingen sine discipulen to eme vnde spreken to eme.
 wetet dat de phariseen hebben gehort dit word vnde sint gescandalizert.
 he antwerde vnde sprak en itlik plantinge de myn hemmelsche vader nicht hefft geplantet de wert vt geworpen vorlatet se.
 se sint blint vnde vorer der blinden.
 wanne euer der blinde leidet den blinden beide vellent se in de kulen.
 vnde petrus antwerde vnde sprak to eme.
 vnderwise vns de gelikenisse vnde he sprak gij sint noch vnuorstendich vorneme gij nicht alle dat to dem munde in geit.
 dat geit in den buk.
 vnde werd gelaten in de vthdowinge dat euer to dem munde vt geit dat geit vt dem herten vnde besmittet den minschen wente van dem herten gan vth quade gedanken doetslege eebrekerie vnkusheit deuerie valsgetuch vnde gades lasteringe dese sint de dinge de dar besmitten den mynschen sunder eten mit vngewasschen henden besmitten nicht de mynsken.
 vnde ihesus gink vth van dar vnde schedede sik in de landeschop to tyri vnde sidonis vnde set en wiff van cananea gink vt van eren enden rep vnde sede to eme o here du son dauid vorbarme dy auer myne dochter se werd ouel gepiniget van deme duuel.
 he en antwerde er nicht een word.
 sine discipule nakeden sik eme vnde beden vnde spreken lat se wente se rept vns na he antwerde vnde sprak.
 ik en bin anders nicht gesant den to den schapen des huses israhel de dar vorgenglik sin.
 vnde se quam vnde anbedede en vnde sprak.
 o here help my.
 he antwerde vnde sprak.
 dat en is nicht gut tho nemen dat broet der kindere vnde to geuen den hunden vnde se sprak o here io doch eten de cleyn hunde van den brokken de dar vallen van deme diche eres heren.
 do antwerde ihesus vnde sprak to er o wiff grot is din geloue.
 dij gesche also du wult.
 vnde ere dochter wart gesunt tot der stund.
 vnde do ihesus gink van daer he quam to deme meer gallilea he stech vp an enen berg vnde sat dar vnde vele volkes nakede sik to eme vnde hadden by en stummen lamen blinden kranken vnde vele andere vnde worpen se vor sine vote vnde he makede se gesunt also dat dat volk wunderde do se segen de stummen spreken.
 de lamen gaen.
 de blinden seyn vnde makeden grot got van israhel euer ihesus vorgadderde sine discipulen vnde sprak my vorbarmet des volkes wente se weren ietzont bij my dre dage.
 vnde se enhebben nicht dat se eten.
 ik en wil se nicht vngegeten laten gaen.
 vp dat se nen gebrek en hebben in deme wege.
 vnde sine discipulen spreken to eme wor kamen vns her also vele brode in der wostenyen dat wy alle dat volk sedigen.
 vnde ihesus sprak to en.
 wo vele brodes hebbe gij.
 vnde se spreken seuen vnde een weynich vische vnde he ghebot deme volke dat se neder seten vp de erden.
 vnde he nam de seuen broet vnde de vische vnde ghebenedighede se vnde brak se vnde gaff dat sinen discipulen.
 vnde de discipule geuent deme volke vnde se eten alle vnde worden gesediget.
 vnde se houen vp seuen korue vul.
 dat dar was auerbleuen van den stukken.
 euer de dar hadden geten der was veerdusent manne sunder wiff vnde kindere.
 vnde he vorleet dat volk vnde gink vp een schip vnde quam in de ende magedan.
 unde bij eme gingen de phariseen vnde saducei vnde bekorden en.
 vnde beden ene.
 dat he en wisede een teken van deme hemmel he antworde vnde sprak to en.
 wen dat auent wert so spreket gij dat wert claer.
 wente de hemmel is rot.
 vnde also dat des morgens rot is so spreket gij dallink werden vngesture weddere.
 vnde dar vmme moge gij bekennen dat anghesichte des hemmels euer de teken der tit en moge gij nicht weten.
 dat bose vnde ebrekige gheslechte soket sik en teken vnde dat teken en wert nicht gegheuen anders dan dat teken ione des propheten.
 vnde he vorleit se vnde gink en wech vnde do sine discipule weren kamen auer dat mer se hadden vorgeten to nemen brot he sprack tho en.
 set vnde hodet iw vor dem suerdech der phariseer vnde saduceer vnde se gedachten vnder sik seggende wy en hebben nen brot genamen.
 ihesus wuste dat vnde sprak.
 klene van ghelouen wat dencke gi vnder iw dat gij nicht en hebbet brot.
 gedenke gij effte vorneme gij nicht der v.
 broder vnde der v.
 dusent man vnde wo vele korue gij vp nemen.
 vnde der vij.
 broet vnde der iiij.
 dusent man vnde wo vele korue dat gij vp nemen.
 worvmme vorstat gij nicht dat ik iw nicht van dem brode gesecht en hebbe.
 mer hodet iw vor dem suerdech de phariseen vnde saduceer do vorstunden se dat he en nicht hadde gesecht sik to hoden vor dem suerdech des brodes.
 men vor de lere der phariseer vnde saduceer.
 vnde ihesus quam do in de lande des keyserdoms philippi vnde he vragede sine discipule sprekende.
 wen seggen de mynschen dat sy de sone des mynschen.
 vnde se spraken.
 de eene seggen iohannes der doper sunder de andere helyam.
 vnde de andere iheremiam effte enen vth den propheten ihesus sprak tho en.
 wen spreke gij dat ik bin.
 symon petrus antwerde.
 du bist cristus des leuendigen godes sone.
 ihesus antwerde vnde sprak to eme salich bistu symon bariona.
 wente dat vlesch vnde dat bloet en hefftet dij nicht apenbart.
 sunder myn vader de in deme hemmele is.
 vnde ik segge dij dat du bist petrus.
 vnde vp dessem stene schal ick buwen myne kerke.
 vnde de porten der hellen en moghen nicht wedder se.
 vnde ik geue dij de slotel des hemmels.
 vnde dat du bindest vp der erden werd ock ghebunden in deme hemmel.
 vnde wat du entbindest vp der erden dat wert ock entbunden in deme hemmel.
 do gheboet ihesus sinen discipulen dat se nemant en sechten dat he were ihesus cristus.
 dar na bestund ihesus sinen discipulen tho wisen dat he muste gan to iherusalem vnde vil liden van den olden vnde van den scriben vnde den forsten der prestere.
 vnde werden gedodet vnde wedder vp stan an deme derden daghe.
 vnde petrus nam en vnde begunde en tho straffende vnde sede o here dit sij van dij vnde gesche dij nicht.
 he kerde sik vmme vnde sprak to petrus ga na my satanas du bist my en schande.
 went du bekennest nicht de dinghe de dar sint gades sunder de dinghe de daer sint des mynschen do sprak ihesus tho sinen discipulen we na mi wil kamen de vorsake sick sulues vnde neme sin cruce vnde nauolge my.
 wente we sine sele wil maken ghesunt de werd se vorlesen vnde de sine vorlust vmme mynen willen.
 de vint se.
 wente wat is nutte deme mynschen efft he ghewinne alle desse werlt vnde sine sele scholde pin liden.
 effte wat butinghe gyfft de mynsche vmme sine sele wente de sone des mynschen is thokamende in de glorie sines vaders mit sinen engelen vnde den gyfft he enen ittliken na sinen werken.
 vorwar segge ick iw dat etlike sint van iw hijr stande de nicht werden smakende den dot bet dat se sen den sone des mynschen kamen in sime rike.
 unde na ses dagen ihesus nam petrum vnde iacobum.
 vnde iohannem sinen broder vnde vorde se besunder vp enen hogen berch.
 vnde wart vorwandelt vor en vnde sin angesichte dat luchtede alse de sunne vnde sine kleder worden wit also de sne.
 vnde set dar entogeden sick moyses vnde helyas sprekende mit em.
 men petrus antworde vnde sprak tho deme heren ihesu o here gut is vns hijr tho sin.
 noch do he sprak set eene schinende wolke vmmevenk se vnde set eene stemme vth den wolken sprak dit is myn leue sone in deme ik my behage den schole gij horen.
 vnde do dat de discipule horden.
 do vellen se vp ere angesichte vnde vruchteden sik sere.
 vnde ihesus nakede sik vnde rorde se vnde sprak to en.
 staet vp vnde nicht en wilt iw vruchten.
 vnde se houen vp ere ogen vnde segen nemant.
 mer den ihesum allene.
 vnde do se aff stegen van dem berge.
 ihesus geboet en seggende.
 nement en segget dit gesichte bet dat de sone des mynschen erst van dem dode vp gestan is.
 vnde de discipule vrageden en sprekende wat seggen de scriben dat helyas tho deme ersten mot kamen.
 he antwerde vnde sprak tho en.
 vorwar helyas is tho kamende vnde schal alle dinge restitueren.
 men ik segge iw dat helyas nu is kamen vnde se en kennen siner nicht.
 men se deden an eme welke dinge se wolden.
 also wert ock de sone des mynschen liden van en.
 do vornemen sine discipule dat he en hadde gesecht van iohanne deme doper.
 vnde do he was kamen tho deme volke een man nakede sik tho em mit ghebogeden knen vor eme vnde sprak o here vorbarme dij mynes sones wente he is maenzeek vnde lidet we.
 wente dicke velt he in dat vur vnde vaken in dat water.
 vnde ik hebbe en dinen iungeren bracht vnde se en mogen en nicht gesunt maken.
 vnde ihesus antwerde vnde sprak o gij vngelouigen geslechte vnde vorkert.
 wo langhe werde ik bij iw sin.
 wo lange vordrage ik iw.
 brenget ene her to my.
 vnde ihesus straffede ene vnde de duuel gink vth eme vnde dat kint ward ghesunt to der stunt.
 do genekeden sik de iungeren to ihesu hemeliken vnde spreken to eme.
 worumme mochte wy en nicht vt werpen.
 ihesus sprak to en vmme iuwen vnghelouen wente vorwar segge ik iw hedde gij ghelouen as een korn des senep sades.
 dan mochte gij spreken to dessen berge.
 gank van hyr vnde he ginghe.
 vnde nicht en werde iw vnmogelik.
 wente dit geslechte der duuele en werd nicht vth geworpen den allene dorch dat vasten vnde dorch dat beden euer do se wanderden in galilea ihesus sprak tho en de sone des mynschen wert gegheuen in de hende der mynschen.
 se scholen en doden vnde he schal in dem derden dach wedder vp stan.
 vnde se worden harde bedrouet.
 vnde do se weren komen to capharnaum de daer nemen den tol de genekeden sik to petro vnde spreken to eme gyfft iuwe mester nenen tol.
 he sprak ia.
 vnde do he was kamen in dat hus ihesus vor quam em seggende.
 symon wat duncket dij.
 de koninge der erden van weme nemen se den tins effte den tol.
 van eren sonen effte van den fromden.
 he sprak van den fromden ihesus sprak to em.
 darumme sint de sone vrig.
 euer dat wy se nicht scandaliseren gank to dem mere vnde lat den angel daer in vnde de visch de to dem ersten daer an bit den nym vnde als eme sin munt vp is du vindest dar inne enen pennik den nym vnde gyff en vor my vnde vor dy.
 in der stunde naleden sik de discipule tho ihesu vnde spreken.
 wer menstu der dar is de grotteste in deme rike der hemmelen.
 vnde ihesus rep enen klenen iunghen vnde stalt en in dat myddel van en.
 vnde sprak vorwar segge ik iw.
 werde gij nicht bekert vnde werden ghemaket also de klenen gij gaen nicht in dat rike der hemmele.
 darumme de sik vorotmodiget als de clene.
 de is de meste in deme rike der hemmele vnde de daer entfanghet sulken clenen in mime namen de entfanckt my.
 vnde de daer schandalisert enen van dessen clenen de an my ghelouen dat ghetemet sik dat en esel mole an sinen hals werd gehangen vnde werde gesenket in den dupe des meres.
 we der werlt van der schenden euer id is not dat schande kamen we deme mynschen dorch den de schande kamet ist sake dat dy din hant edder din voet schendet.
 howe en aff vnde werp en van dij wente beter is dij to gan in dat rike krank effte lam den to hebbende twe hende edder twe vote.
 vnde werden gheworpen in dat ewige vur.
 vnde effte dij schendet din oge brick dat vth.
 vnde werpet van dij.
 beter is dij tho hebben een oge vnde to gan in dat leuen den twe ogen to hebben vnde werdes gheworpen in dat ewige vur.
 set dat gij nicht en vorsmaet enen van dessen clenen.
 wente ik segge iw dat ere engele in deme hemmele to allen tiden seyn dat antlat mines vaders de in deme hemmele is wente de sone des mynschen is kamende gesunt to maken dat dar was vordoruen wat dunket iw.
 effte en hedde hundert schape vnde een van en vorlaren is.
 let he nicht de negen vnde negentich an deme berge vnde geit to soken dat vorlaren schap.
 vnde gheschut dat he dat vindet.
 so segge ik iw vorwar dat he sik mer vorfrowet auer dat dan auer de negen vnde negentich de daer nicht vorlaren weren also is nicht de wille vor iuwen vader de in deme hemmele is dat een vorga van den clenen kinderen wente effte din broder sundiget wedder dij.
 ga vnde straffe ene tusschen dij vnde eme allene effte he dij hort du heffst ghewunnen dinen broder.
 wente efft he dij nicht en hort nym mit dij noch enen edder twe wente in deme munde twier edder drier tughe steit alle word.
 vnde effte he sij nicht en hort so segge dat der kerken vnde effte he de kerke nicht horet he sij dy also een heiden.
 vnde een apenbaer sunder.
 vorwar segge ik iw.
 wat dinges gij bindet vp der erden.
 de werden ok gebunden in dem hemmel.
 vnde wat dinges gij vntbindet vp der erden.
 de werden ok vntbunden in dem hemmel euer segge ik iw effte twe vt iw sik gesellent vp der erden vnde wat se bidden dat wert en van myme vader de in dem hemmele is.
 wente war twe effte dre vorgaddert sint in minem namen dar bin ik in dem middel erer.
 do gink petrus to eme vnde sprak o here wo dicke vorgeue ik mynem broder also he tegen my sundiget.
 seuen mael.
 ihesus sprak to eme.
 ik segge dij nicht bet to seuen malen sunder to seuen vnde seuentich malen.
 darumme dat rike der hemmele is gelik eme manne eneme koninge de dar wolde setten rekeninge mit sinen knechten vnde do he begunde to setten de rekeninge do wart em ener gebracht de was em schuldich x.
 dusent punt.
 vnde do he nicht en hadde daer he van betalen mocht.
 de here het vorkopen en vnde sin wiff vnde sin sone vnde alle dinge de he hadde vnde to betalen euer de knecht vel nedder vnde bat ene.
 hebbe gedult in my vnde ik schal dy al betalen.
 vnde de here vorbarmede sik vnde vorlet en vnde schalt ene quijt alle schult.
 vnde de knecht gink vt vnde vant enen van sinen medeknechten de was eme hundert penninck schuldich.
 he helt en vnde nam ene mit der kelen vnde sprak betale dat du schuldich bist.
 vnde de knecht vil nedder he bat en vnde sprak hebbe gedult in my ik betale dy alle dink.
 euer he wolde nicht vnde lede en in den kerker bet he betalde alle schult vnde do sin medeknechte segen de dinge de dar weren gescheen se worden sere bedrouet vnde quemen vnde vorkundegeden sime heren alle dinge de dar weren geschen.
 do eschede en sin here vnde sprak to em du schalkafftige knecht alle schult hebbe ick dij quit geschulden.
 wente du my bedest.
 mochtes du ock dich nicht vorbarmen auer dinen mededener.
 vnde sin here wart tornich vnde gaff en den pinegeren bet dat he betalde alle schult.
 also deit ok iw myn hemmelsche vader efft gij nicht en vorgheuen een itlick syme broder vth grunde iuwes herten.
 unde dat is geschen do ihesus hadde vullenbrocht alle desse word.
 he ginck van galilea vnde quam an de ende iudee auer de iordane.
 vnde vele volkes nauolgede eme vnde he makede se daer ghesunt.
 vnde de phariseen nakeden sik tho eme se vorsochten en vnde spreken effte dat ghetemet deme manne tho vorlaten sin wiff dorch allerleye saken he antwerde vnde sprak tho en.
 hebbe gij nicht ghelesen de daer schapede den man vnde dat wiff van beginne makede he se.
 vnde sprak darumme sal vorlaten de man vader vnde moder vnde anhangen syme wiue vnde also werden twe in eenem vlessche also sint se nicht twe sunder en vlesch darumme wat god thosamende hefft gheuoget des en kan de mynsche nicht vntbinden se sede eme worvmme hefft dan moyses gebaden dat libell der schedinghe offt der heymschickinghe tho gheuen vnde de frowen tho laten.
 do sprak he to en.
 wente vmme de herdicheit iuwes herten hefft moyses tho gelaten iw tho vorlaten iuwe husfrowen.
 sunder in deme begin was dat nicht also.
 euer ik segge iw.
 dat een itlik de dar vorlet sin wiff dat en si den vmme de ebrekerie vnde nimpt een andere de breket de ee.
 vnde we dar nimpt de vorlaten vrowen de brekt de ee sine discipule spreken tho eme.
 effte de sake des mannes mit dem wiue is also.
 so ghetemet nicht tho echten.
 he sprack nicht alle mynschen vornemet dit word sunder allene den dat gegheuen is.
 wente welke sint kuysch de also sint ghebaren van deme liue der moder.
 vnde de anderen sint ghemaket kuysch van den mynschen.
 de derden sint kuysch de sick suluen hebben kuysch ghemaket vmme dat rike der hemmele.
 de dat vorstaen mogen de vorstat do worden eme ghebrocht de clenen kindere dat he en vp lechte sine hende vnde bedede euer sine discipule increperden se.
 ihesus sprak tho en latet de klenen kindere kamen tho my vnde nicht wilt en dat vorbeden.
 wente den is dat rike der hemmele.
 vnde do he en hadde vp gelecht de hende.
 do gink he aff van dan vnde sich ener nalede sik vnde sprak tho eme.
 gude mester wat mach ik gudes doen vp dat ik hebbe dat ewige leuen.
 he sprak tho eme.
 wat vragestu my van deme guden.
 id is en god de is gued.
 hijr vmme wultu in gan tho deme ewigen leuen so holt de ghebade.
 he sprak tho eme welke gebade.
 euer ihesus sprak.
 nicht en do dot slege.
 nicht en brek de ee.
 nicht en do deuerie.
 nicht en sprek valsche ghetuchnisse.
 ere dynen vader vnde moder.
 vnde hebbe leff dynen negesten also dij sulues.
 de iungelink sprak tho eme.
 alle desse dinghe hebbe ik gheholden van myner ioget.
 wat gebreket my noch.
 ihesus antwerde to eme.
 effte du wult sin vullenkamen so ga vnde vorkop alle dat du heffst vnde gyff dat den armen.
 vnde du scholt hebben den schat in deme hemmele vnde kum vnde volge my vnde do de iungelink hadde ghehort dat word he gink trorich hen wente he was rike vnde hadde vele besittinghe vnde ihesus sprak to sinen iungeren.
 vorwar segge ik iw.
 dat de rike swarliken ingeit dat rike der hemmele.
 euer segge ik iw lichter is eneme kamele tho gan dor dat hol der natelen.
 den deme riken in to gan in dat rike der hemmele vnde do dit horden de discipule se wunderden sick sere seggende.
 darumme we mach werden beholden.
 ihesus sach vp vnde sprak to en.
 dit is vnmogelik by den mynschen sunder by gade sint alle dink mogelik.
 do antwerde petrus vnde sprak to eme.
 su wy hebben ghelaten alle dink vnde sint dy na gheuolget darumme wat wert vns.
 ihesus sprak to eme.
 vorwar segge ik iw gij de ghenne de my na sint gheuolget.
 in der wedderghebort als sittende wert de sone des mynschen in deme stole siner maiesteten den werdet gij sittende ock vp den twelff stolen tho ordelen de twelff gheslechte israhel.
 vnde en ittlik de daer let sin huss effte brodere.
 effte sustere.
 vader efft moder.
 effte sin wiff.
 effte sone efft acker vmme mynen willen.
 de schal wedder entfanghen hundertuolt.
 vnde besitten dat ewighe leuen.
 euer vele der ersten werden de lesten.
 vnde de lesten werden de ersten.
 dat rike der hemmele is ghelik enem mynschen eme husuader.
 de daer vth geyt in deme ersten morgen tho meden arbeyder in sinen wingarden.
 vnde do he myt den arbeideren vmme enen dagelikes penninck auerkamen was.
 he sende se in sinen wingarden.
 vnde als he vth gink vmme de tit van dren stunden he sach andere ledich staen an deme markede vnde he sprak to en.
 gaet gij ok in mynen wingarden.
 vnde wat recht is dat wil ick iw geuen.
 vnde se gingen.
 vnde he gink euer to der sesten vnde to der negeder stunden vnde dede en gheliker wis.
 vnde to der xj.
 stunden gink he vth vnde vant andere staen vnde sprak to en.
 wat sta gij hir leddich alle den dach.
 se spreken to eme nomment en hefft vns gedinget.
 he sprak to en gaet gij ok in mynen wingarden.
 vnde do dat auent ward de here des wingarden sprak to syme procurator rop de arbeidere vnde gyff en eren lon beginne an van dem lesten bet tho deme ersten.
 darumme do de quemem de daer weren kamen vmme de xi.
 stunde se entfengen gheliken pennink.
 vnde do de ersten quemen se menden mer to entfangen vnde se entfenghen ock gheliken pennink.
 vnde se nemen den loen vnde kurden wedder den huisuader sprekende de lesten hebbet gearbeidet ene stunde wy hebben ghedregen de borden den gansen dach in der hette.
 vnde du heffst se vns ghemaket ghelik.
 he antwerde eneme van en vnde sprak.
 frunt ik en do dy nicht vnrecht makede ik den nicht enen gedingen mit dy vmme enen dageliken penninck.
 nym wat din is vnde ga went ik wil ok dessen lesten geuen als dij.
 gebort my nicht to don wat ik wil.
 efft din oge is en schalck.
 doch ik gud bin.
 also werden de lesten de ersten vnde de ersten de lesten.
 wente vele sint gheropen vnde weynich vterkaren.
 vnde ihesus stech vp to iherosolima he nam mit sik sine twalff discipulen hemeliken vnde sprak to en.
 set wy gaen vp to iherusalem vnde de sone des mynschen werd gheleuert den vorsten der prestere vnde den scriben vnde se scholen ene vorordelen to deme dode vnde leueren en dem volke to bespotten vnde tho geiselen vnde to crucigen.
 vnde he werd wedder vp stan an deme derden daghe.
 als dit horde de moder der kindere zebedei do nakede se sick to cristo mid eren twen sonen iohanne vnde iacobe de daer ok weren iungere des heren biddende vnde eschende ichtes wat van eme.
 he sprak tho er.
 wat wultu.
 se sprak to eme.
 segge dat desse myn twe sone sitten.
 de ene to der rechter hant vnde de ander tho der luchter hant in dyme rike ihesus antwerde vnde sprak gij wetet nicht wat gij biddet.
 moget gij drinken den kellik den ik bin drinkende.
 se spreken to eme wy mogent.
 vnde he sprak tho en mynen kellik scholen gij drinken.
 men tho sitten to myner rechter hant effte to myner luchterer hant is nicht myn iuw tho gheuen sunder den den dat bereit is van mynem vader vnde do de x.
 dat horden se weren vnwerdich vp de twe brodere vnde ihesus rep se to eme vnde sede en.
 gij wetet dat de vorsten der heyden herschoppen auer ere vndersaten.
 vnde de de meysten sint de doen de ghewalt auer se.
 also en wert dat nicht vnder iw wente de vnder iw wil werden de meiste de sij iuwe dener.
 vnde de vnder iw wil sin de erste de wert iuwe knecht.
 so as des mynschen sone nicht kamen is dat men eme dende werde.
 sunder dat he dende.
 vnde to geuen sine sele vmme vorlosinge veler vnde do se vthgingen van ihericho vele volkes nauolgeden eme.
 vnde set twe blinden seten by deme wege se horden dat ihesus dar gink vnde repen sprekende.
 o here du son dauid vorbarme dy vnser vnde dat volk bestraffeden se dat se swighen scholden vnde se repen noch mer sprekende.
 o here du son dauitz vorbarme dy vnser vnde ihesus stunt vnde het se to eme kamen vnde sprak.
 wat wille gij dat ick iuw don schal.
 se spreken tho eme o here dat vnse oghen werden vp ghedaen vnde ihesus vorbarmede sik erer vnde rorde ere oghen vnde tho hant segen se vnde nauolgeden eme.
 unde do ihesus was bij na kamen tho iherusalem vnde was kamen tho betfaghe an den olieberch do sende ihesus twe siner iungeren vnde sprak to en.
 gaet in dat castel dat tegen iw is.
 vnde tho hand vindet gij de eselinne de daer is ghebunden vnde de iunghen valen myt er vnde vntbindet se vnde bringet se myt iuw.
 vnde effte iuw yemant vraghede so spreket wente der here hefft erer bederff.
 vnde tohant let he se iuw volghen.
 wente dit is allet geschen vp dat voruullet werde dat ghesecht is dorch den propheten zachariam sprekende.
 segget der dochter syon.
 su din koninck de kumpt dy sachte vnde sit vp der eselinnen vnde vppe den vnderdanichen valen.
 vnde de discipulen ginghen vnde deden dat en ihesus hadde ghebaden vnde brochten eme de eselinnen vnde den valen vnde se leden ere kleder vp se vnde heten ene daer vp sitten vnde vele der schaer streygheden ere cledere in den wech.
 euer de anderen slogen aff de twygher van den bomen vnde dat stroygheden se an deme weghe.
 dat volk dat daer vorgink vnde dat daer nauolghede eme de repen vnde spreken.
 osanna loff deme sone dauid ghebenediet is de daer kumpt in dem namen des heren.
 make vns beholden in der hogede.
 vnde do he was in gheganghen to iherusalem alle de stat ward beweghet seggende we is desse.
 vnde dat volk sprak he is ihesus een prophete van nazaret galilee.
 vnde dar na ihesus gink in den tempell gades vnde he warp vth van deme tempel alle kopers vnde vorkopers.
 vnde de tafelen der wesseler vnde de stole de daer vorkofften de duuen vmmekerde he vnde sprak tho en.
 dat is ghescreuen myn huis is gheheten een hus des ghebedes vnde gij hebbet dat ghemaket ene kule der morder.
 vnde de blinden vnde de lamen nekeden sik tho eme in den tempel vnde he makede se gesunt auer de vorsten der prestere vnde de scriben de segen de wunderwercke de he dede vnde de kinder schrien in deme tempel vnde spreken osanna deme sone dauid se vorunwerdigeden vnde spreken to eme horestu wat desse seggen ihesus sprak to en ia.
 lese gij nicht du hest vullenbracht den loff vth deme munde der kindere vnde der sugenden.
 he vorleet se vnde gink vth buten der stat in betania vnde bleff daer vnde lerde se van deme rike gades.
 vnde vro kerde he wedder in de stat vnde em hungerde vnde he sach enen vigen bom bij deme wege he quam to eme vnde vant nicht an eme den allene de louer.
 he sprak to eme.
 nummer en wasse vth dy ene vrucht eweglik.
 vnde to der stund dorrede de vigenbom.
 sine iungeren de segen dat vnde wunderden sik vnde vrageden vnsen heren seggende.
 in welker wise he to der stund were dorre worden.
 vnde ihesus antwerde en vnde sprak to den iungeren vor war segge ik iw.
 hebbet gij den ghelouen vnde twiuelt nicht gij en dot des nicht allene van dessem vigenbome wente effte gij spreket to dessem berge voer dij vp vnde werp dij in dat mer dat gheschege vnde alle dink de gij biddet in iuwen gebeden in deme gij des ghelouen.
 so werde gij se entfangen vnde do he was kamen lerende in den tempel.
 de vorsten der prestere vnde de olden des volkes nakeden sick to eme sprekende in welker ghewalt deistu desse dink.
 vnde we hefft dy gegeuen desse ghewalt.
 ihesus antwerde vnde sprak to en vnde ik vrage iw enes wordes.
 effte gij my dat seggent so segge ik iw in welker ghewalt ick do desse dinghe.
 de dope iohannis van wen is se.
 van deme hemmele effte van den luden.
 vnde se ghedachten vnder en seggende effte wy seggen he is van deme hemmel he spreket tho vns worumme ghelouede gij eme nicht.
 effte wy euer seggen vth den mynschen wy vruchten de schare des volkes.
 wente se helden al iohannem also enen propheten.
 se antwerden vnde spreken to ihesu.
 wy en wetens nicht.
 vnde he suluen sprak to en.
 noch ik en segge iw nicht in welker ghewalt ik do desse dink wat dunket iw noch.
 en man hefft twe sone vnde gink to dem ersten vnde sprak.
 sone ga hude arbeyden in mynen wingarden.
 he antwerde vnde sprak ik en wil des nicht don.
 vnde dar na wart dat ruwen eme vnde gink in den wingarden.
 he gink vort an tho dem anderen vnde sprak in ghelikerwise.
 he antwerde vnde sprak here ik ga vnde he en gink nicht.
 welker van den twen dede den willen des vaders.
 se spreken tho em de erste ihesus sprak to en vor war segge ik iw.
 dat de apenbar sunder vnde de ghemene wiue gaen vor iw in deme rike gades.
 vnde iohannes quam to iw in deme weghe der rechticheit vnde gij en ghelofften eme nicht.
 sunder de apenbar sunder vnde de gemene wiue geloueden eme vnde gij segen dat vnde en hadden nene penitentien gedan dar na dat gij eme gheloueden en ander ghelikenisse hort en husuader de plantede enen wingarden vnde vmmevenk ene met enem tune vnde groff eene parse daer in vnde buwede enen torn vnde vorhurede en den buweluden vnde gink sine bedeuart.
 vnde do de tit der vrucht nakende was.
 he sende sinen knecht to den bowluden dat se entfengen syne vrucht.
 vnde do de bowlude hadden kriegen syne knechte den enen slogen se.
 den anderen dodeden se.
 vnde den derden worpen se met stenen.
 euer sende he ander knechte mer den der ersten.
 vnde dessen deden se ghelikerwis.
 in dat leste sende he to en sinen sone seggende.
 se werden vruchten mynen sone vnde de bowlude segen sinen sone.
 se spreken vnder en.
 dat is der erue.
 kamet wy willen ene doden vnde wy scholen hebben sin erue.
 se kregen en vnde worpen ene vth deme wingaerden.
 vnde dodeden en.
 wen nu de here des wingarden kumpt.
 wat deit he dessen bowluden.
 se spreken to eme de bosen vorlust he bosliken vnde sinen wingarden schal he anderen bowluden vth don de eme geuen sine vrucht in siner tit.
 ihesus sprack to en.
 lese gij nicht in der schrifft den sten den de buwlude vorworpen de is ghemaket in dat houet des winkels.
 dit is ghedaen van deme heren vnde is wunderlik in vnsen ogen.
 dar vmme segge ik iw dat van iw wert genamen dat rike gades vnde wert ghegeuen den luden de daer doen fruchte.
 vnde de daer velt vp dessen sten de werd tobraken vnde vp den de steen velt he towrifft en.
 vnde do de vorsten der prestere vnde de phariseen hadden ghehort sin ghelikenisse se bekenden dat he se hadde gesecht van en vnde sochten en to holden se vruchten dat volk wente se helden en also enen propheten.
 unde ihesus antwerde vnde sprak euer to en in gelikenisse.
 dat rike der hemmele is ghelik eneme manne eneme koninghe de dar maket hogtit syneme sone.
 vnde he sende sinen knecht to ropen de gheladen weren to der hogtit vnde se en wolden nicht kamen.
 euer sende he andere knechte sprekende segget den de ghebeden sint myne maltit is beret.
 myne ossen vnde myne vogele sint doet gheslagen.
 vnde alle dink si beret kamet to der hogtit.
 vnde se vorgetent vnde de ene gink in sin dorp.
 vnde de ander na siner kopenschop.
 sunder de ander behelden syne knechte vnde slogen de doet vnde pinigeden se myt laster.
 vnde do de koning dat horde he wert tornich vnde sende sine schar vnde sloch de mans doet vnde vorbrende ere stat.
 do sprak he to sinen knechten de hogtit sint beret sunder de daer weren gheladen de en weren dar nicht werdich.
 dar vmme gat to den vthgengen der wege vnde ropet to der hogtit alle de gij vindet.
 vnde syne knechte ginghen vth in de wege vnde vorgadderden alle de ghene de se funden de guden vnde de quaden vnde also sint de hochtit voruullet mit nedersitters.
 vnde de koninck gink in dat he sege de daer eten.
 vnde he sach daer enen man nicht becledet mit deme brudlachtes klede vnde he sprak tho eme.
 vrunt in welkerwise bistu hijr in ghegangen vnde en hest nicht en brudlachtes cleid.
 vnde he vorschrak.
 do sprak de konink to den deneren.
 bindet sine hende vnde vote vnde legget en in de meeste dusternisse daer wert schriende vnde kneteringhe der tenen.
 wente vele sint gheladen vnde weynich vterkaren.
 do gingen vordan de phariseen vnde makeden enen raet dat se ihesum fenghen in sinen reden vnde se sanden em ere iungeren mit den herodianeren sprekende mester wy weten dat du warafftich bist vnde lerest den wech gades in der warheyt vnde du achtest nemande de warheit to sprekende du enachtes nicht de persone des mynschen.
 darumme segge vns wat dunket dij.
 getemet dem keyser to geuen tyns edder nicht.
 ihesus bekande ere bosheit vnde sprak.
 wat bekort gij my gij ypocriten wiset my de munte des schattes.
 vnde se brochten eme enen penninck.
 vnde ihesus sprack to en weme is dat bilde vnde de vmmeschrifft.
 se spreken to eme des keysers.
 do sprak ihesus to en dar vmme geuet de dinghe deme keyser de daer sint des keysers.
 vnde gade de dinghe de daer sint gades.
 vnde do se dat horden vorwunderden se sik vnde se vorleten en vnde ginghen en wech.
 in deme dage quemen to eme de saducei de dar spreken dat nen vpstandinghe en were vnde vrageden en sprekende.
 mester moyses sprak effte ener storue de nenen son en hedde dat den sin broder neme dat wiff vnde vpuerwecke dat saet synes broders also weren seuen brodere by vns de erste nam en wiff vnde starff vnde hadde nenen sat.
 he let sin wiff sime broder.
 in ghelikerwise de ander vnde de derde.
 bet to deme seueden.
 vnde to deme lesten desser aller wiff starff ok.
 darumme in der vpuerstandinghe welkes van den seuen werd dat wiff.
 wente se hebben se alle ghehad ihesus antwerde vnde sprak to en gij dwelen.
 nicht wetende de schriffte noch de crafft gades.
 wente in dem vpstandinghe truwen se nicht noch werden getruwet.
 sunder se sint also de engel gades in deme hemmel.
 lese gij nicht van der vpstandinghe der doden.
 hebbe gij nicht ghelesen dat daer ghesecht is.
 van gade iw seggende.
 ik bin god abraham god ysac.
 vnde god iacob.
 god en is nicht der doden.
 sunder der leuendighen.
 vnde do dat volk dat horde.
 se vorwunderden sik in siner lere.
 vnde do de phariseen hadden gehord dat he de saduceer hadde don swigen se vorgadderden sik by en.
 vnde ener van en ghelert in der ee de vorsochte ene vnde vragede en.
 mester welke is dat grotteste ghebot in der ee.
 ihesus sprak to eme.
 hebbe leff dinen heren god van allem herten.
 vnde alle diner sele.
 vnde in alle dime gedanken.
 dit is dat meste vnde dat erste ghebot.
 vnde dat ander is dessem ghelik hebbe leff dinen naber also dy suluen.
 in dessen twen ghebaden henget alle de ee vnde de propheteringhe.
 vnde do de phariseen weren vorgaddert ihesus de vraghede se sprekende.
 wat dunket iw gheseen van cristo.
 wes sone is he.
 se spreken to eme.
 dauitz he sprak to en.
 worumme in welkerwise hete en dauid een here.
 in deme geste sprekende.
 de here sprak to myme heren.
 sitte to myner rechter hant.
 bet dat ik sette dine viande tho eneme schemel diner vote.
 darumme effte dauid hette en here ymme geiste in welkerleye wise is he sin son.
 vnde numment en mochte eme antwerden en word.
 noch ghedorste en vragen vordan an deme daghe.
 do sprak ihesus to deme volke vnde tho sinen iungheren seggende.
 vppe deme stole moysi seten de scriben vnde phariseen dar vmme alle dink de se iuw seggen de beholdet vnde dot.
 vnde na eren werken en scholt gij nicht doen wente se seggen dat vnde doen es doch nicht.
 wente se binden sware borden vnde vndregelik.
 vnde leggen se vppe de schulderen der mynschen.
 men mit eren vingeren willen se erer nicht roren.
 wente se doen alle ere werke dat se werden gheseyn van den mynschen.
 wente se breden de cronen eres houedes vnde groet maken den zoem eres kledes.
 se hebben leff dat vorsitten in deme auent eten vnde de ersten stole in den synagoghen.
 vnde de grotte an deme markede.
 vnde willen ghenomet werden van den mynschen mester.
 wilt iw nicht laten nomen mester.
 wente een is iw mester vnde gij alle sint brodere.
 vnde nicht en wilt iw nomen enen vader vppe der erden.
 wente een is iuwe vader de in deme hemmele is.
 noch en schole gij ok nicht genomet werden mester wente en is iuwe mester dat is cristus.
 wente de vnder iw is de mester de werd iw dener vnde de sik vorhoget de wert vorotmodiget vnde de sik verotmodiget de werd vorhoget we iw scriben phariseen vnde ypocrite.
 wente gij besluten dat rik der hemmele vor den mynschen wente gij en gat nicht dar in vnde de dar in gan en late gij nicht in gan we iw scribe pharisei vnde drogeneren de dar eten de huse der wedewen gij biddet de lang gebede darumme entfange gij vele mer dat gerichte vor iw.
 we iw scribe pharisei vnde drogener de daer vmme gan dat mer vnde dat ertrik vp dat gij maket enen nighen bekerden vnde so he wert ghemaket gij maket en enen son des helschen vures twe mal mer den iu.
 we iw leder der blinden de gij spreket de dar swert by dem tempel dat is nicht.
 sunder de dar swert by dem golde des tempels de is schuldich gij doren vnde blinden wat is mer dat golt effte de tempel de dar hilliget dat golt.
 vnde de dar swert bij deme altar dat en is nicht.
 sunder de daer swert bij der gauen de dar vppe is de is schuldich.
 gij blinden wat is mer de gaue.
 effte dat altaer dat daer hilliget de gaue.
 darumme de daer swert by deme altar de swert bij eme vnde bij alle den dinghen de sint vp eme.
 vnde de dar swert bij deme tempel de swert by eme vnde bij deme de daer wanet in eme.
 vnde de dar swert bij deme hemmel de swert bij deme throne gades vnde bij deme de dar sit vp eme.
 vnde we iw scriben vnde phariseen vnde drogener de gij vortendet de mynten dat anijs vnde den kome vnde verlaten de sware dinge der ee.
 dat ordel de vorbarminge.
 vnde den gelouen desse dinge gheboren tho doen vnde de anderen nicht tho laten.
 gij vorer der blinden gij seet de muggen vnde vorachtet dat kamel.
 we iuw scriben phariseen vnde drogeneren de dar reyne maken dat dar vthwendich is des kelkes.
 vnde des nappes.
 wente binnen sint gij vol roues vnde dreckes vnde vnreinicheit.
 du blinde pharisee to deme ersten reinighe dat daer is inwendich des kelkes vnde de napes.
 dat daer werde ghereynighet dat daer is vthwendicch.
 we iw scriben phariseen vnde drogeneren.
 wente gij gij sint ghelik den gewitteden grauen de daer vthwendich schinen schone.
 vnde inwendich sint se vul doden bene vnde aller vnreynicheit.
 also late gij vthwendich gherechte lude vnde inwendich sint gij vul drogerie vnde bosheit we iw scriben phariseen vnde drogener.
 de daer buwen de graue der propheten vnde zijret de graue der gherechten vnde spreket were wy gewesen in den daghen vnser vadere wy en weren nicht ghewesen ere ghesellen in deme blode der propheten.
 also sint gij iw sulues en ghetuchnisse dat gij sint sone de daer vorsloghen de propheten vnde voruullet de mate iuwer vadere.
 gij slanghen vnde geslechte der viperen in welkerwise werden yr vleen van deme gerichte des helschen vures.
 darumme segge ik iw.
 set ik sende to iw propheten vnde de wisen vnde de scriben vnde gij vorslaet se vnde cruciget se vnde geiselen se.
 in iuwen synagoghen vnde voruolget se van steden to steden vppe dat vp iw kame alle dat gerechte blot dat daer is vorgaten vppe de erden van deme blode abels des gerechten.
 bet to deme blode zacharie des sons barachie den gij dot slogen tusschen deme tempel vnde deme altaer vorwar segge ik iw alle desse dinghe kamen vppe dit gheslechte.
 iherusalem iherusalem du de daer doet sleist de propheten vnde stenegest se de daer sint ghesant to dij wo dicke ik wolde vorgadderen dine kindere also de henne vorgadddert ere kuken vnder de vlogele vnde du en woldest nicht.
 set iuwe huse werden iw woste wente ik segge iw gij en set my nicht mer bet dat gij spreket benediet is de de dar kumpt in den namen des heren.
 unde ihesus gink vth van deme tempel vnde gink vnde sine iungeren vorgadderden sik.
 dat se eme wiseden den buw des tempels.
 vnde he antwerde vnde sprak to en.
 seet gij alle desse dinghe.
 vorwar segge ik iw hijr en werd nit gelaten de sten vp deme stene de nicht en werd tobraken.
 vnde do he sat vp deme olige berge.
 sine iungeren naleden sik hemeliken sprekende.
 segge vns wenner werden geschen desse dinghe.
 vnde welk wert dat teken diner tokumpst vnde vorgenkenisse der werlt.
 ihesus antwerde vnde sprak to en.
 set dat iw nement vorleide wente vele kamen in mynem namen seggende.
 ik bin cristus vnde werden vele vorleyden wente gij weren horende de krige vnde manige opinien der krighe set dat gij nicht en werden bedrouet wente desse dinghe moten geschen sunder to hantes en is nicht dat ende.
 wente dat stet vp een volk wedder dat ander.
 vnde dat rike wedder dat rike.
 vnde werden pestilencie vnde hunger vnde ertbeuinghe dorch de stede.
 vnde alle desse dink werden een anbegin der smerte.
 den leueren se iw in de bedroffnisse vnde vorslaen iw vnde gij werden in hate allen luden vmme mynen namen.
 vnde den werden vele geschendet vnde vnder en anderen vorraden vnde vnder sik anderen haten vnde staen vp mennighe valssche propheten vnde werden vele vorleyden wente dat wert auerulodich de bosheyt vnde de leue wert vorkoldet mer de dar beherdet bet an dat ende de werd salich.
 vnde dit ewangelium werd gheprediket inne alle der werlde in ghetuchnisse allen luden.
 vnde den kumpt de vullenbringinghe.
 darumme wente gij set de vnmynslike vorwostinghe de daer is gespraken van daniel deme propheten stande an ener hilligen stede de en lest de vorsta en hijr van de dar sint in iudea de vlen to den berghen vnde de dar sint vppe deme dake de en stigen nicht aff.
 ichtes wat vp to heuen van sinem huse.
 vnde de daer is in deme acker enkert nicht wedder to nemen synen rock.
 vnde we den swangeren vnde den sugenden in den daghen.
 sunder biddet dat iuwe vlucht nicht en worde in deme winter effte an deme sundage als gijn tijd is to vleyn.
 wente den wert ene grote tribulacie der ghelikenis ne ghewesen en is.
 van anbeginne der werlt bet nu noch gheschen en schal vnde werden nicht gekortet de daghe alle vlesk en scholde nicht beholden bliuen wente vmme der vterkaren werdent ghekortet de daghe den effte iw yement spreckt.
 set cristus de is hjr effte set dar des en schole gij nicht ghelouen wente dar staen vp valssche cristen vnde valsche propheten vnde geuent grote teken vnde wunder also efft dat mochte werden dat de vterkaren worden ghebrocht in dwelinghe.
 set ik hebbe dat iw tho voren ghesecht darumme efft se iw segghent.
 set he is in der wostenien nicht en willet vth gan.
 set in den hemeliken steden der husere nicht en wilt des gelouen wente also de blixen kumpt van dem vpganghe vnde schint bet to dem vnderganghe.
 also wert ok de tokumpst des sones des mynschen vnde wor dat liff werd dar werden ok vorgaddert de adeler.
 vnde to handes na der bedroffnisse desser daghe so wert de sunne duster vnde de man en wert nicht geuen sin licht.
 vnde de sternen vallen van dem hemmel vnde de creffte der hemmele werden beweghet vnde den schinet dat teken des mynschen sons in dem hemmel.
 vnde den so schrien alle de slechte der erden vnde sen den sone des mynschen kamende in den wolken des hemmels mit groter crafft vnde maiesteten.
 vnde he sendet sine engele mit bassunen vnde mit ener groter stemmen vnde vorgadderen sine vterkaren van den veer winden van deme hogesten der hemmele bet to eren enden vnde van dem vigenbome leret de ghelikenisse so sine twigere sint week vnde de louere iunck bewiset dat de somer is na also ok gij.
 so gij set alle desse dinghe werden so wetet dat he na is in deme doren.
 vorwar segge ik iw.
 dat dit gheslechte nicht en vorgeit.
 bet alle dinge werden gheschen.
 de hemmel vnde de erde werden vorgaen.
 sunder myne word scholen nicht vorgaen.
 sunder van deme dage vnde van der stunde wet nemant noch de engele der hemmele den allene de vader.
 wente also dat was in den dagen noe.
 also wert ok de thokumpst des sones des mynschen wente also se weren in den dagen vor der vlot.
 se eten vnde drincken vnde gheuen to der ee bet an den dach dat noe ginck in de arken.
 vnde se enkanden se nicht bet dat de vlot quam vnde nam se alle.
 also wert ok de thokumpst des sones des mynschen vnde den werden twe in dem acker de ene wert angenamen vnde de ander wert gelaten.
 twe malen in der molen de ene wert angenamen vnde de ander gelaten.
 twe in dem bedde de ene wert angenamen de ander wert gelaten dar vmme waket went gij en wetet nicht to welker stunde de here to kamende is.
 euer dat schole gij weten wuste de husuader to welker stunde de deff queme vorwar he wakede vnde en lete nicht dorgrauen sin huss.
 also schole gij ok sin beret wente gij enwetet nicht to welker stunde de sone des mynschen to kamende is.
 wen menstu de dar is de getruwe knecht vnde de wise den sin here settet auer sin ghesinde dat he in geue eten in der tit.
 salich is de knechte wen sin here kumpt dat he ene vindet also dunde vorwar segge ik iw.
 wente he ene settet auer al sin goet wente effte de boese knecht spreket in sime herten myn here deit vortreckinge to kamen vnde beginnet to slaen sine medeknechte.
 etet vnde drincket mit den druncken de here des knechtes kamet an deme daghe so he sik siner nicht en hot vnde in der stunde de he nicht en wet vnde delt en vnde let sinen del mit den drogeneren dar wert schrien vnde kneteringhe der tenen.
 den wert gelik dat rike der hemmele teen iuncfrowen de dar nemen ere lampen.
 se ginghen vth tegen den brudegam.
 vnde der brut.
 viue weren van en gek.
 vnde viff weren wise.
 de viff gecken nemen de lampen vnde nemen nenen olige mit en.
 sunder de wisen nemen olie in de vate mit den lampen.
 vnde do de brudegam dat vortog se alle entslepen vnde slepen sunder to der middernacht ward een geruchte.
 set de brudegam kumpt gat vit eme entegen.
 do stunden vp alle de iuncfrowen vnde sirden ere lampen.
 de gecken spreken to den wisen.
 geuet vns van iuwem olie wente vnse lampen sint vth.
 de wisen antwerden seggende.
 villichte en is nicht genoch vns vnde iw.
 gij gat noch to den vorkoperen vnde kopet des iw.
 vnde do se gingen kopen de brudegam quam vnde de weren beret de gingen in mit em.
 to der brutlacht vnde de dore ward to geslaten.
 sunder to deme lesten quemen ock de anderen iuncfrowen seggende.
 here here do vns vp.
 he antwerde vnde sprak vorwar segge ik iw ik en wet iuwer nicht.
 darumme waket wente gij en wetet nicht den dach noch de stunde wente also een man de dar geit in vrommede lant vnde esket sinen knecht vnde auerleuert sin gud vnde gaff deme enen vif punt vnde deme anderen twe punt vnde dem derden een punt.
 eme ieweliken na siner egenen crafft vnde to handes ginck he vnde de dar hadde entfangen de viff punt.
 he ginck hen vnde lacht se to der kopenschop vnde gewan ander viff punt.
 vnde in gelikerwise de dar hadde entfangen twe punt de gewan ok ander twe punt vnde de dar hadde entfangen dat ene punt.
 de gink en wech vnde begrouet in de erde vnde vorhudde dat gelt sines heren.
 vnde na veler tit de here der knechte quam vnde sette een rekenschop mit en.
 vnde de dar hadde entfangen de viff punt de genalede sik vn brochte andere viff punt sprekende here viff punt heffstu my geleuert su ander viue hebbe ik daer auer gewunnen vnde sin here sprack to eme.
 vrowe dij gude knecht vnde getruwe wente du bist ghewest ghetruwe auer weynich dinck.
 ik schal dij setten auer vele dinghe ga in de vrowde dines heren.
 vnde ock de dar hadde entfangen de twe punt de nalede sick vnde sprak here twe punt heffstu my ghedan su ander twe punt hebbe ick dar met ghewunnen syn here sprack tho eme vrowe dy du gude knecht vnde getruwe.
 wente du bist gewest getruwe auer weinich dinge.
 ik wil dij ok setten auer vele gudes.
 ga in de vrowde dines heren vnde ock de dar hadde entfangen dat ene punt de nalede sik.
 vnde sprak here ik wet dat du bist en hart man du meygest des du nicht en zeyest vnde sammelst dar du nicht en strogest.
 vnde fruchtende gink ik en wech vnde hudde dat punt in de erden su du hest dat din is vnde sin here antwerde vnde sprak to eme.
 bose knecht vnde traghe wustetu dat ik snide dar ik nicht en seyge vnde vorgaddere dar ick nicht en stroyge mochtestu nicht myn gud leggen to deme wesseler.
 vnde wen ik queme dat ik dat den entfanghen hadde mit deme ghewinne.
 vnde he sprack.
 wente eme ieweliken de daer hefft deme werd ghegeuen.
 vnde eme ghenoget vnde de de dar nicht en hefft vnde dat eme werd gesen to hebben.
 dat werd ghenamen van eme.
 vnde werpet vth den vnnutten knecht in de vtersten dusternisse.
 dar wert wesen schrien vnde kneteringhe der tenen.
 sunder also de sone des mynschen kumpt in siner maiesteten vnde alle sine engele mit eme.
 den sit he vppe deme stole siner maiesteten vnde alle de mynschen werden vorgaddert vor eme.
 vnde he schedet se van en ander also de herde schedet de lammer van den schapen vnde de schape stellet he to siner rechten hant vnde de lemmerkin to der luchteren hant den spreket de here to den de to der rechteren hant wesende sint.
 kamet gij benedieden mynes vaders besittet dat rike dat iw is bereyt van deme anbeginne der werlt wente ik was hungerich vnde gij gheuen my to eten ik was dorstich vnde gij gheuen my to drinken ik was en gast vnde gij herbergeden my.
 ik was naket vnde gij clededen my.
 ik was krank vnde gij quemen to my.
 ik was in deme kerkener vnde gij trosten my.
 den antwerden eme de rechtuerdigen seggende here wenner segen wy dij hungerich vnde spiseden dij.
 efft dorstich vnde gheuen dij tho drinken.
 euer wenner segen wy dij enen gast vnde herbergheden dij.
 effte naket vnde clededen dij.
 edder krank edder in deme kerkener vnde quemen to dij.
 de konink antwerde vnde sprak tho ene vorwar segge ik iw.
 wat gij hebbet ghedaen enen van dessen mynen mynsten broderen.
 dat dede gij my.
 vnde den spreket he to den de to der luchteren hant wesen scholen.
 gat van mij gij vormaledieden in dat ewighe vur dat den duuelen is beret vnde sinen engelen.
 wente ik was hungerich vnde gij en geuet my nicht manducare sitivi et non dedistis mihi to drincken.
 ik was en gast.
 vnde gij en herbergheden mij nicht.
 ik was naket.
 vnde gij enclededen my nicht.
 ik was krank vnde in deme kerkener.
 vnde gij en trosteden my nicht.
 den antwerden eme ok de suluen seggende here wenner sege wy dij hungerich edder dorstich.
 effte enen gast.
 effte naket effte krank effte in deme kerkener.
 vnde wy en denden dij nicht.
 den antwerd he en seggende.
 vorwar segge ick iw.
 de wile gij nicht en dot eme van dessen mynsten so en do gij dat my nicht.
 vnde desse gaen den in de ewighe pine.
 vnde de rechtuerdighen in dat ewige leuen.
 unde id gheschach do ihesus hadde vullenbrocht alle desse wort.
 he sprack to synen iungeren gy weten dat na twen dagen werd paschen vnde des mynschen sone wert auer gheleuert dat he werde ghecruciget.
 do vorgadderden sik de vorsten der prestere vnde de olden des volkes.
 in deme houe des vorsten der prestere de dar heyten was cayphas.
 vnde se makeden enen rat dat se ihesum helden mit valscheit.
 vnde ene dodeden.
 vnde spreken.
 nicht an deme dage der hogtit.
 dat villichte nicht enwerde een vplop vnder deme volke.
 vnde do ihesus was in betanien in deme huse symonis.
 des vthsettighen een wiff quam to eme vnde hadde ene bussen der kostliker saluen vnde desse goet se vppe dat houet ihesu neddersittende.
 vnde do dat de iungeren segen se worden murmureren vnde spreken war vor kumpt desse vorlues.
 wente desse salue mochte vorkofft sin vmme vele.
 vnde werden ghegeuen den armen.
 vnde ihesus vorstund ere ghedanken vnde sprak to en.
 warumme sin gij hart desseme wiue.
 een gud werk hefft se ghedan an my.
 wente de armen hebbe gij to allen tiden bij iw.
 sunder my en hebbe gij nicht to allen tiden.
 vnde dat se stortet desse salue an myn lyff dat deit se my to begrauen.
 vorwar segge ik iw war dit ewangelium werd geprediket in alle der werlt so wert gesecht dat sulkes geschen sij in ere gedechtnisse.
 do gink ener en wech van den twalff iungeren de daer het iudas scharioth.
 to den vorsten der prestere vnde sprak to en wat wil gij my gheuen dat ik en iw vorrade.
 vnde se boden eme xxx.
 sulueren penninghe.
 vnde van der tit sochte he ene bequemicheit dat he ene vorrede.
 vnde an dem ersten daghe des pascha lammes.
 nakeden sik de iungeren to ihesu vnde spreken.
 wor wultu dat wy dij bereden dat pascha lam.
 vnde ihesus sprak gat in de stat to enem vnde spreket tho eme.
 de mester spreket.
 myne tit is na bij.
 bij dy wil ik bereden dat pasche lam mit mynen iungeren.
 vnde de iungeren deden also ihesus hadde geordinert vnde se bereden dat pasche lam.
 vnde do dat auent ward he nedder sat etende mit sinen twalff iungheren vnde do se eten do sprake he vorwar segge ik iw.
 dat iuwer een my werd vorraden.
 vnde se worden sere bedrouet.
 se begunden alle en iewelik to seggen.
 here bin ich des nicht.
 he antwerde vnde sprak.
 de mit my intastet mit der hant in de schottelen de schal my vorraden.
 sunder de sone des mynschen schal gaen also van eme gescreuen is.
 sunder we deme mynschen dorch den de sone des mynschen wert vorraden.
 beter were eme dat de mynsche ne were geboren.
 vnde iudas de en vorret de antwerde vnde sprak mester bin ik dat.
 he sprak to eme du heffst dat ghesecht.
 sunder do se dat auent eten eten.
 ihesus nam dat broet vnde segende dat vnde brack dat vnde gaff dat sinen iungeren vnde sprack.
 nemet vnde etet dat is myn licham he nam den kellik vnde gaff danck vnde gaff en den.
 seggende.
 drincket vth eme alle wente dit is myn bloet des nijen testamentes dat dar wert vorgaten vor vele mynschen in de vorgeuinge der sunde wente ik segge iw ik en drincke vortme van dessem gheslechte des winrauen nicht bet an den dach so ik nige drincke mit iw in dem rike mines vaders.
 vnde do he hadde gesecht den lauesanck.
 se gingen vt an den olieberch dar sprack ihesus to en.
 alle schole gij liden schande dorch my in desser nacht.
 wente dat is ghescreuen ik sla den herden vnde de schape des herdes werden vorstroiet.
 so wen ik wedder vp sta so wil ik iw voergan in galilea.
 vnde petrus antwerde vnde sprack to eme.
 vnde effte se alle werden gheschendet in dij ik en schal nummer werden geschendet.
 ihesus sprack to em vorwar segge ik dij.
 dat du in desser nacht er dat de hane kreiget dremal scholtu miner vorsaket hebben.
 petrus sprack to eme vnde scholde ik mit dij steruen ik en vorsake diner nicht.
 vnde in gelikerwise spreken alle de iungeren.
 do quam ihesus mit en in dat dorp dat dar is geheten getsemani vnde sprak to sinen iungeren.
 sittet hijr bet dat ik ga vnde bede.
 vnde he nam petrum vnde de twe sone zebedei he begunde to truren vnde bedrucket to werden vnde sprak to en.
 mine sele is bedrouet bet in den dot.
 entholdet iw hijr vnde waket mit my.
 he ginck vort en weinich vnde vil nedder vp sin angesichte biddende vnde seggende.
 vader myn effte dat is mogelik so ga aff van my desse kellik.
 yodoch nicht also ik wille sunder also du.
 vnde he quam to sinen iungeren vnde vant se slapende vnde sprak to petro also.
 moge gij nicht waken mit my ene stunde.
 waket vnde bedet dat gij nicht en vallet in bekoringe.
 de gest is beret sunder dat vlesch is kranck.
 he gink wedder tho deme anderen male vnde bat euer seggende.
 vader min effte de kellik nicht moge aff gan ick en drincke ene.
 din wille de ghesche.
 vnde he quam euer vnde vant se slapende.
 wente ere ogen weren besueret he let se slapen vnde ginck euer to deme derden male de suluen rede seggende.
 do quam he to sinen iungeren vnde sprack to en.
 slapet nu vnde rouwet set de stunde nalet sik vnde de sone des mynschen wert geleuert in de hende der sundere.
 staet vp wy willen gaen set he nalet de my vorret.
 noch do he sprak set iudas enen van den twalffen de kumpt vnde vele scharen mit eme mit wapen vnde mit kusen gesant van den vorsten der prestere.
 vnde van den olden des volkes.
 euer de vorreder gaff en een teken seggende.
 welkere ik kusse de isset.
 holdet ene.
 vnde to handes nakede he sik to ihesum vnde sprack to eme.
 god grote dij mester vnde he kussede ene.
 vnde ihesus sprack to eme.
 vrunt war to bistu kamen.
 do naleden se sik vnde slogen de hende an ihesum vnde helden ene.
 vnde set ener van den de daer weren bij ihesu de streckede sine hant vnde toech sin swert vnde sloch den knecht des forsten der prestere vnde huw eme aff sin ore.
 do sprack ihesus to eme.
 kere din swert in sine stede wente alle de genne de dar vechten mit deme swerde de scholen in dem swerde vorgaen sunder westu nicht dat ik mochte bidden minen hemmelschen vader.
 vnde he gheue my mer den twalff schare der engele.
 vnde welkerleyewise worden de schriffte voruullet.
 wente dat mot also gheschen.
 in der stunde sprack ihesus to der schar also tho eme deue sint gij vth gegangen mit swerden vnde mit kusen my tho vangen.
 dagelikes was ik bij iw in deme tempel vnde lerde iw gij en helden my nicht sunder dit werd allet geschen vppe dat de scriffte der propheten werden voruult.
 do vorleten ene alle iungeren vnde vluen se helden ihesum vnde vorden ene tho caypham dem vorsten der prestere dar de schriben vnde de olden weren vorsammelt.
 sunder petrus nauolgede eme van veres bet in den hoff des vorsten der prestere.
 he ginck in vnde sat by den deneren vppe dat he sege dat ende sunder de vorsten der prestere vnde alle raet.
 se sochten valsche ghetuchnisse wedder ihesum vp dat se ene leuerden tho deme dode vnde vunden nicht.
 vnde also vele valsche tughe naleden sik euer in dat leste quemen twe valsche tuge vnde spreken desse hefft ghespraken ick mach thobreken den tempel gades vnde in dren daghen wedder buwen de vorste der prestere stund vp vnde sprak to eme.
 antwerstu nicht tho den dinghen de desse bethugen wedder dij.
 vnde ihesus swech vnde sprack nicht.
 vnde de vorste der prestere sprack tho eme ik beswere dij bij deme leuendighen gade dattu vns seggest effte du bist christus de sone gades ihesus sprack tho eme du hest dat ghesecht yodoch segge ick iw.
 gij werdet noch vorbet sen sitten den sone des mynschen tho der rechteren hant der crafft gades.
 vnde kamen in den wolken des hemmels.
 vnde do ret de vorste der prestere sine cleder seggende.
 he hefft ghehonspraket wat behoue wy nu der ghetughe.
 set nu hebbe gij ghehort de honsprake wat duncket iuw.
 se antwerden vnde sprecken tho eme.
 he is schuldich des dodes.
 vnde do spigeden se eme in sin hillighes anghesichte vnde se sloghen en an sinen hals.
 vnde de anderen geuen wangen sleghe in sin angesichte seggende propheteer vns criste we is de dij gheslagen hefft.
 vnde petrus sat vthwendich in deme huse vnde ene maget nakede sik to eme seggende.
 vnde du werst ock bij ihesu van galilea.
 vnde he vorsakedes vor en allen sprekende.
 ik en wet nicht wat du sechst vnde do he vth gink tho der doer een ander maget sach ene vnde sprak tho den de daer weren.
 vnde desse was mit ihesu van nazaret.
 vnde noch eens vorsakede he myt deme ede vnde sprak.
 ik hebbe nu bekant den mynschen vnde na ener clenen tit do nakeden sik de daer stunden vnde spreken to petro.
 vorwar du bist ok een van den.
 wente dine rede maket dy apenbaer.
 do begunde he to vorsaken vnde to sweren dat he nue gekant en hedde den mynschen.
 vnde to hantes kreygede de hane.
 vnde petrus gedachte des wordes dat ihesus to eme hadde gespraken er de hane kreyghet vorsakestu myner to dren tiden.
 he gink vth vnde wenede bitterliken.
 unde do dat morgen ward alle desse vorsten der prestere vnde de olden des volkes makeden enen rat tegen ihesum.
 dat se ene wolden bringen to deme dode.
 vnde se vorden ene gebunden vnde leuerden ene poncio pilato dem richter do iudas sach de ene vorret dat he vordomet was to deme dode he ward rowich vnde wedderbrachte de xxx.
 sulueren penninghe.
 den vorsten der prestere vnde den olden vnde sprak.
 ik hebbe gesundighet vorradende dat gherechte blot.
 vnde se spreken wat geit vns dat an.
 du werst dat sende.
 vnde he warp de xxx.
 sulueren penninghe in den tempel vnde schedede sik van en vnde ginck hen vnde hengede sik an en strik.
 vnde de vorsten der prestere nemen de sulueren penninghe vnde spreken.
 se engetemen nicht to leggen in den geltstock.
 wente dat is loen des blodes.
 vnde ginghen in enen raet vnde gulden daer vmme enen acker eenes potgeiters to ener begrauinghe der pelgrimen.
 darumme desse acker is geheten acheldemach dat is de acker des blodes bet an dessen ieghenwerdighen dach.
 do wart voruult dat gespraken is dorch iheremiam den propheten.
 se nemen dertich sulueren penninghe den lon des vorkofften den se kofften van den israhelschen kinderen vnde gheuen se vmme enen acker dar man erde van nam potte tho maken also my god gheapenbart hefft.
 vnde ihesus stunt vor deme richter.
 vnde de richter vragede en vnde sprak bistu een konink der ioden.
 ihesus sprak to eme du sechst dat.
 vnde do he ward beclaget van den vorsten der prestere vnde van den olden.
 he antwerde en nicht do sprak pylatus tho eme.
 horestu nicht wo mannich getuchnisse desse seggen wedder dy.
 vnde he antwerde en nicht een word also dat sik de richter vorwunderde sere.
 sunder de richter hat een gewanheyt dorch den hochtijtliken dach to laten deme volke enen gheuanghenen welken se wolden vnde he hadde enen merklicken gheuangen.
 de het barrabas.
 vnde also se weren ghesammelt do sprak pylatus.
 welkeren willen gij dat ik iw loys late.
 ihesum de daer het cristus.
 efft barrabam.
 wente he wuste dat se en eme hadden geleuert van hates weghen.
 vnde do he sat an deme gerichte.
 sin wiff sende to em seggende.
 nicht en vnderwinde dy des gerechten mynschen.
 wente auer nacht hebbe ik gheleden mennich dinck dorch dat gesichte an em.
 euer de vorsten der prestere vnde de olden vnderwiseden dat volk dat se losleten barrabam vnde ihesum doden.
 de richter antwerde vnde sprak to en quem vultis vobis de duobus dimitti.
 at illi dixerunt.
 barrabam dicit illis pilatus wat do ik mit ihesu de dar het cristus se spreken alle.
 he werde ghecrucighet.
 de richter sprak tho en wat quades hefft he ghedaen se repen he werde gecruciget vnde do pylatus sach dat es em nicht baten mochte sunder dat geruchte allet groter ward he nam water vnde wasschede sine hende vor deme volke sprekende.
 vnschuldich bin ik van deme blode des rechtuerdighen.
 alle dat volk antwerde vnde sprak sin blot si vp vns vnde vppe vnse kindere.
 do let he los barrabam vnde ihesum leuerde he en ghegeiselt dat he werde ghecrucighet.
 do nemen de rittere des richters ihesum in dat richte hues se sammelden to sik alle de gheselschop se togen eme vth vnde clededen ene myt enem roden mantel vnde vlochten eene kronen van dornen vnde setten se eme vp sin houet vnde een reyt in sine rechter hant vnde villen vppe de knee vor eme vnde bespotten ene vnde spreken god grote dy koninck der ioden.
 vnde bespigeden en.
 vnde nemen dat reit vnde sloghen sin houet.
 vnde dar na do se ene hadden bespottet se togen em vth den rock vn clededen ene mit sinen clederen vnde vorden ene vth dat he werde ghecruciget.
 vnde do se vthginghen se vunden enen man van cireneen myt namen symon dessen dwungen se dat he nam dat cruce vnde se quemen an de stede de dar is geheten golgata dat is een stede der quaetdediger vnde kaler vnde geuen eme wyn to drinken gemenget myt gallen vnde do he dat hadde gesmaket do enwolde he des nicht drinken.
 vnde dar na do se ene hadden ghecruciget se delden sine cleder vnde leden dat lot.
 vppe dat voruult werde dat gesecht is dorch den propheten sprekende.
 se delden sik myne cledere vnde vp myne cledere leden se dat lot.
 vnde se seten vnde warden ene.
 vnde setten bauen sin houet de sake sines dodes gescreuen.
 desse is een koninck der ioden dar worden gecruciget mit eme twe morder een to der rechteren hant vnde een to der luchteren hant.
 vnde de dar vorginghen bespotteden ene vnde se wenkeden er houet vnde spreken vach de du tobrekest den tempel gades vnde wedder buwest en na dren daghen.
 make dy suluen gesunt effte du bist de sone gades stijch aff van dem cruce.
 vnde gelikerwise de vorsten der prestere bespotteden ene mit den scriben vnde mit den olden des volkes vnde spreken de anderen hefft he gesunt gemaket sunder sik suluen en kan he nicht gesunt gemaken is he een koninck van israhel so stige he van deme cruce vnde wij gelouen eme he hape in got nu vnde he vorlose en effte he wil.
 wente he sprack ik bin de sone gades vnde des suluen ock de scheker de mit eme ghecruciget weren bespotteden ene vnde van der sesten stunden bet an de negeden wart dat duster auer alle ertrike vnde vmme de negeden stunde ihesus rep mit ener groten stemmen seggende hely hely lamazabatani.
 dat is myn god myn god wor vmme heffstu my vorlaten vnde en del de daer stunden de dat horden vnde segen de spreken desse ropt helyam vnde to handes leep en van den vnde nam enen swamp vnde vulte den mit etike vnde sette den vp een ret vnde gaff eme to drincken.
 sunder de anderen sprecken hor wy willen sen effte helyas kame en to vorlosen.
 vnde ihesus rep euer mit ener groter stemmen vnde let vth den gest vnde set dat laken des tempels ret sik entwei van bauen bet to nedden vth vnde de erde ward beuende vnde de stene toreten sik vnde de doden graue deden sik vp vnde mennich liff der hilligen de dar hadden gheslapen de stunden vp vnde gingen vth van den grauen vnde na siner vpstandinghe quemen se in de hilghen stat vnde apenbarden sik mennighem vnde de centurio vnde de dar mit eme weren de daer behodden ihesum do se segen de erdbeuinghe vnde de dinghe de daer weren geschen do bevrochteden se sik sere vnde spreken vorwar dat was de sone gades vnde daer weren ock vele frowen de ihesum weren nageuolghet van ver van galilea vnde denden eme vnder den was maria magdalena vnde maria iacobe vnde de moder iacobi vnde de moder der sone zebedei vnde do dat auent ward een rike man quam van armathia mit namen ioseph vnde he suluen was ock een iunger ihesu de ginck to pylatus vnde bat dat licham ihesu do het eme pylatus gheuen dat licham iosep nam den licham vnde wand en in een reyn sindal vnde lede dat in sin nige graff dat he hadde gehowen in enen sten vnde wolterde enen groten sten to der doren des graues vnde ginck enwech dar was maria magdalena vnde de anderen marien sittende tegen deme graue vnde in deme anderen dage de daer was na dem stillen vrigdage de vorsten der prestere vnde de phariseen sammelden sik to pylato sprekende here wy hebben gedacht dat de vorleder sprak do he leuede ik wil wedder vpstaen na dren daghen.
 darumme geuet to bewaren dat graff bet an den derden dach vp dat sine iungeren nicht en kamen vnde stelen en vnde spreken to deme volke he sij vp gestan van dem dode vnde so were de leste dwelinge erger den de erste pylatus sprack to en gat vnde nemet bewarer vnde bewaret dat also gij weten vnde se ginghen hen vnde bewarden dat graff vnde tekenden dat graff mit den bewareren.
 svnder an dem auende des sabbates de daer vorschen an dem ersten dage des sabbates do quam maria magdalena vnde de anderen marien to besen dat graff vnde set een grote ertbeuinge wart wente de enghel des heren stech nedder van dem hemmel he nalede sik vnde wolterde aff den sten vnde sat vp em vnde sin angesichte was also de blixem vnde sin cleder also de sne sunder de bewarer voruerden sik van vruchten vnde wurden also de doden.
 de engel antwerde vnde sprak to den vrowen nicht en wilt iw vruchten wente ik wet dat gij soket ihesum de dar is ghecruciget he en is nicht hijr he is vpghestaen also he sprack kamet vnde set de stede dar de here hefft gelegen gat hen vnde segget sinen iungeren dat he is vp gestaen vnde set he get iw vor in galileen dar se gij en seet ik hebbe dat iw vorgesecht.
 se gingen drade van dem graue mit vruchten vnde mit groter frowden vnde lepen dat to vorkundigende sinen iungeren vnde set ihesus beiegende en sprekende got grote iw.
 vnde se naleden sik em vnde helden sine vote vnde anbededen en.
 do sprack ihesus to en nicht en wilt iuw vruchten gat vnde vorkundiget mynen broderen dat se gaen in galilea dar scholen se my sen.
 do se weren hen gegangen set en del van den bewareren quemen in de stat vnde vorkundigen den vorsten der prestere alle dinck de daer weren gheschen se sammelden sik mit den vpersten vnde nemen raet vnde geuen vele geldes den bewareren seggende.
 segget dat sine iungeren sint gekamen in der nacht vnde hebbent ene gestalen do wij slepen.
 vnde effte dit wert ghehort van deme richter.
 wy willen en vnderwisen dat gij vrij sin.
 se nemen dat gelt vnde deden also se weren gelert vnde dit word is vermeret bij den ioden.
 bet an dessen iegenwerdighen dach.
 sunder de elffe iungeren gingen hen in galileam an den berch dar hen se ihesus hadde geschicket se segen en vnde anbeden en sunder een del van den de twiuelden ihesus nalede sik to en vnde sprak mit en seggende my is gegeuen alle gewalt in dem hemmel vnde vp der erden darumme gat vth vnde leret alle vnde dopet se in dem namen des vaders vnde des sones vnde des hilligen gestes leret se to behoden alle dinck de ick iw hebbe ghebaden vnde set ick bin mit iw alle de daghe vnde to der vullendinghe der werlt.
 